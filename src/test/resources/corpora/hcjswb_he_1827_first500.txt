中庸論|張爾岐|賀編1827|卷一學術一原學|中庸之見尊於天下也久矣。而小人每竊其說以便其私。宋儒已力明之。至近日而復晦者何也。蓋以言中庸而不指名其物。人得本所見以為說。摹求形似。以妄意一當。故高之則以為渾渺幽元之事。卑卑者則以為義理損其半。情嗜亦損其半。此中庸耳。遷此之所是。避彼之所非。此中庸耳。眾所可可之。眾所然然之。此中庸耳。從前之說。既不可致詰。從後之說。又為游移熟便猥近之稱。而人之自寄於中庸者。於是乎眾矣。此無他。不明中庸之所指者何事。既無所持以繩其是非。故人得自美其名以各慰其不肖如此也。愚嘗讀其書而思之。其要至者兩言耳。喜怒哀樂之未發謂之中。發而皆中節謂之和。夫喜怒哀樂。一日之間屢遷矣。自天子至於庶人。苟非聖賢。必不能遽中節也。聖人必知人之不能遽中節。又必不肯聽其不中節而無以節之。節之則有其物矣。不然則喜者樂者何以適得吾仁。哀者怒者何以適得吾義。何所藏以為智。何所決以為勇。君臣父子兄弟夫婦朋友之倫。祭祀喪葬禪代征誅之故。百司執事典章儀物之數。飲食言語揖讓登降之節。何以明得失。生變化。富貴者何所稟以為功。貧賤憂患者何所恃以自強。四時鬼神之所幽。山川百物之所明。天地之所統。綱紀之所維。帝王之所公以為制作。匹夫之所私以為學問。士君子之所循以為出處進退。則又何物以善其會通。吾知必禮也。由禮而後可以中節。中節而後可以為中庸。則中庸云者贊禮之極辭也。中庸一書。禮之統論約束也。夫禮抑人之盛氣。抗人之懦情。以就於中。天下之人。質之所不便。皆不能安。不安恐遂為道裂。指禮之物。而贊以坦易之辭。以究其說於至深至大至盡之地。所以堅守禮者之心而統之一途也。故其言始之天命以著從來。曰斯禮也。命與性先之矣。不然不汝強也。極之倫彝典則以表大業。曰斯禮也。帝王之所考。名教之所責。無之或二也。要之誠明以立本事。曰斯禮也。非明無以通微。非誠無以正隱。非所以為外也。於是使愚不肖者知所跂。而賢智者亦厭其意而不敢求多焉。此中庸之書。所以繼六經而鞭其後也。使其漫無所指。懸一至美之稱。在事實之外。聽人之所擬。豈聖賢著書道善禁奸之本意乎。難之者曰禮者道之文也。子舉中庸。蔽之於禮。聖人之道。無以加於禮乎。曰禮者道之所會也。雖有仁聖。不得禮無以加於人。則禮者道之所待以徵事者也。故其說不可殫。聖人之所是。皆禮同類也。聖人之所非。皆禮反對也。易之失得。書之治亂。詩之貞淫。春秋之誅賞。皆是物矣。盡六經之說。而後可以究禮之說。而後可以究中庸之說。中庸者。禮之統論約說。非其詳者也。而孔子之告顏淵曰克[己](已)復禮為仁。仁不得禮無以為行。並無以為存也。禮之所統。不既全矣乎。吾故斷以中庸為必有所指。而其所指。斷乎其為禮而非他也。漢儒取以記禮。為得解矣。世方樂中庸之便其私。其疑吾說也必甚。烏知吾之說固古人之說耶。_
傳信錄序|方苞|賀編1827|卷一學術一原學|古之所謂學者。將明諸心以盡在物之理而濟世用。無濟於用者則不學也。古之仕者。自下士以往。皆實有可指之功以及物。故其食于上也為無愧。而受民之奉也安。自學廢而仕亦衰。博記覽。騖詞章。囂囂多言而不足以建事平民是不知學之用也。治古聖賢人之說。歛然為儒者之容。以取世資。而出于身者不必然。是不知學之本也。故其仕也。不大刻于民。則自以為無愧。而人亦諒之。其遇事而惘然不知所措。與失事之理以枉于人而自以為安者皆是也。朱子曰。凡事之難。以通曉于事者之少也。知其分寸而一一以應之。則人無欺慢而事易集。夫周之季世。先王之教衰矣。而自公卿大夫以暨小臣隸圉。當官治事。而井然不紊者皆是也。豈材之獨盛于古。而通曉于事者之多歟。毋抑其所學者然歟。會稽章君惺村為江南都使司。政教所及。吏士翕然。尤善治獄。雖老姦宿豪。從容以數言折其機牙。莫不畏服。屢董大役。嚴明無犯。而役者懷之。?其存于心者隨在。恐背于義理而又明于在物之數。誠所謂知其分寸一一而應之者也。使非局於官之所守。則其功之及于物者。豈可量歟。君居官甚貧。而下車即治明道先生祠。功訖。費逾千金。暇時輒採古人嘉言善行。手錄而藏之。?其設施之所自者。非苟然也。然君語人每曰吾未知學。此君之學所為不類于今人歟。習于君者。集其治政處物之方。可以觸類而有所開通者曰傳信錄。余傷夫學者之昧所以也。為序而傳之。?感君所學之能濟世用。而非以其相好之私也。_
儲功篇上|陳遷鶴|賀編1827|卷一學術一原學|讀書之士。喜虛名而不務實功。使素厲徒勇之人。得攘袂奮臂於其間。此儒術之衰也。夫儒者窮守圭竇。安取天下事謀之。然而其道則有焉。虞書曰。天命有德。五服五章哉。天討有罪。五刑五用哉。君相治世。使賞罰勿失其平。則功立。儒者治心。使好惡勿乖於則。則今日之心平。而他日之功亦立。且人亦知夫亂之所生。與治之所起哉。天心喜治憎亂。而治日常少。亂日常多。陰陽之氣溢。則災害萌生。春秋內傳曰。陰?寒疾。陽?熱疾。風?末疾。雨?腹疾。晦?惑疾。明?心疾。四時之氣不中。溢冬之寒至夏而伏。溢夏之熱至冬而愆。春秋書雨大水隕霜殺菽李梅實。其事小聖人謹之。儒者之慎修也。固未有慶賞刑威之事矣。而喜怒哀樂。則慶賞刑威之藏也。聞譽而躍然以喜。?之不忘至於後時。即讒諂面諛之人來。聞謗而震然以怒。守而不化至於後時。即浸潤膚受之隙開。諺曰喜時之言多失信。怒時之言多失禮。信者人所以行。禮者人所以立。而於喜怒之時失焉。可畏哉。其溢之也。昔者諸葛亮之相國也。撫百姓。示儀軌。善雖微而必賞。惡無?而不貶。政刑雖峻而人無怨者。由其用心恕而勸戒平。夫勸戒之平。豈但孔明治蜀為爾。古之賢相。莫不皆然。人當匡居論事。若有可聽。至於事來。動輒舛妄。此其患不於大。而即在於愛憎之細。無故蹴之而驚。欲不露聲色而措天下於泰山不可得也。勿驚細故。則大節持之凝重。其氣足用也。小物嘗之而甘。能卻聲色貨利而自居於清靜未之有也。不為利誘則三公弗易介。入國不僥倖。其守可崇也。詩曰君子如喜。亂斯遄已。君子如怒。亂斯遄沮。已亂大事也。喜怒細故也。細故得當大事以理。無他。喜者賞之原。怒者罰之由也。治天下有道。正其賞罰。勿使偏而[已](己)矣。道有本。劑其喜怒。勿使溢而已矣。吾故曰儒者今日之心平。則他日之功立。此之謂也。_
儲功篇下|陳遷鶴|賀編1827|卷一學術一原學|陳子讀皇皇者華之詩。一章云周爰咨諏。二章云周爰咨謀。三章云周爰咨度。四章云周爰咨詢。喟然曰為此詩者。其知治天下乎。儒者之正己也。固已守仁體信。無殘人之事矣。然而古今異宜。時變多歧。九州殊俗。人情相遠。執一人之意見。扞天下之物理。傷民戕物。竟與慘刻者同類交譏。是以性命之學。與經濟之學。合之則一貫。分之若兩途。有平居高言性命。臨事茫無措手者。彼徒求空虛之理。而於當世之事未嘗親歷而明試之。經濟之不行。所為性命者。但等諸枯禪無用。甚矣夫三代以下自名曰儒者之迂疏也。皇皇者華之詩。其真善言治者乎。咨善為諏矣。有難之事在。必加之謀。已謀之矣。禮義之經。可不以二也。必重之度。已度之矣。愛我者無如屬親。是其成敗利鈍與我同之而不忍以欺者。必申之以詢。凡此者豈故為鰓鰓自下哉。凡所以周知天下之人情。使不至於迂而鮮通疏而貽陋耳。漢昭烈訪士於司馬徽。對曰識時務者在乎俊傑。時務者何也。一時之務也。蕭曹之規不能行之於房杜。楚漢之策不必施之於王竇。智士與時推移。愚人泥不知變。夫其能與時移者?心於經世。而講求之道詳也。夫其泥而違時者自用乃師心。而講求之道闕也。蘇子瞻曰。士不以天下之重自任久矣。歷山川但抒吟?而不考其形勢。閱井疆但觀市肆而不察其風俗。攬人才但肆清談侈浮華而不揣其德之所宜才之所堪。若而人者。掩抑弗彰。獨無失為善士。倘或司民之牧。秉國之鈞。俾之因革。委以調劑。興?不知孰利。改革不辨誰害。薦舉不識其賢。廢黜不知其不肖。徇陋踵弊。貽毒已滋。忽然倡建。自申論議。非觸戾人情。犯時之好。即膠固成?。滯古之法。為患甯可勝道哉。夫士欲任天下。必自勤訪問始。其勤訪問。必自無事之日始。齷齪者不可與言矣。如有志於天下國家而欲成其務。吾謂皇華之詩。不可不三復也。_
學古錄序|朱珪|賀編1827|卷一學術一原學|治者道之?也。唐虞以來禮樂政刑之?不同。其所以為治一也。六經之道微矣。其?惟周官禮較著。王莽之世。劉歆依仿時事。以偽經竄入其間。今漢制可考者。班氏十志而外。浚儀王氏抄掫傳注。凡得四卷。而鄭氏多以漢法說經。畸零詰屈。殆等於不賢者之識小焉。唐之六典開元禮。宋之政和五禮。元典章。明集禮會典諸書。?具在也。而不盡衷於道。至唐杜氏宋鄭氏馬氏之通典通志略通考。類能言其所當然。而不盡能言其所以然。學者知古今之變。博取而約之也。精而後由其?以觀聖人之道之心。將所謂一以貫之。與夫百世可知者胥在是矣。東安曾氏受一。玩性命之旨者數十年。嘗撰次孔子孟子。下至宋元明諸儒。為尊聞錄八卷。以繼往學。又以舉政之暇。舉歷代禮樂政刑治亂得失之大。推本經義。間涉諸史。成學古錄百數十篇。攬其綱要。而無叔孫蕝之棼。擷其菁華。而非舉子兔園之卌。以是為有本之學。亦以是為有用之文。昔曾氏鞏之文。論者以經術最醇。故其言三代禮樂之制。如聚處一堂。而與之進退。茲之無意為文。而文且若是者。則以其學廣。其思精。其體大。雖治之?古今不同。而無異道即無異治。予之學抑已末矣。手是編而卒讀之。庶幾見末知本。如見古聖人禮樂政刑之?之心。而不至面牆也矣。_
安福修學記|施閏章|賀編1827|卷一學術一原學|天下之盛衰。人才之得失。皆視其學之興廢。兵革未息則不暇治學。及其既平。吏困於簿書。士窮於衣食。淹月累歲。卒以無成。故非強幹有為者不為功。新野進士焦君榮。治安福之三年。承水旱之後。逋負相接。漕艘之營作。屯卒之勾補。兵艦之驛騷。山民之獷悍。事頻節促。不遑宵晝。於此而從事學宮。進諸生。治?豆。吾見其才行之去人遠矣。雖然。古者有學無廟。?師弟子。日習其中。而因祭菜以明敬也。後世有廟無學。置博士之長。僅司俎豆。而弟子不與居也。然則學雖具而?無人焉。以滋茂艸。猶無學也。名?而實背。途一而趨岐。雖委粟於地以飽窶士。猶無學也。夫學者求諸聖人之道。而以之育才則才出。以之?事則事治者也。漢人多尚經學。服官斷獄之事。無一不出於經。今人首尚制舉業。而以其餘力治經。父師之所傳。子弟之所習。詩易春秋之指。甚且稍謬於聖人。非惟無學。亦無經也。又或自以為經。而不知何者為學也。由斯以觀聖人之經。果何益于今之世哉。安福於吉為中縣。士?而材茂。舊多君子。明正嘉間以理學稱者。鄒公守益最著。次則劉公陽及文敏邦采諸公。皆反身切理。深入而自得。故一時從之者甚眾。其後學者之患。或離經史。侈空談。于是劉公陽嘗極論之。以為世儒道堯舜之孝弟。而鄉黨無稱。小溫公之誠實。而然諾不踐。深言幽獨。而無忌於可指可視。高言著察。乃未及乎行之習之。吾讀其言。未嘗不撫卷歎息。深吾道之憂也。居今之世。志聖人之道。雖鑿巖而處。負經而鋤。居孑孑。行踽踽。苟其氣專而力深。吾知其必有獲也。況士?材茂。聚族於學。而弦誦飲食其中者乎。工有肆。農有畔。士有學。各其所也。亦各其業也。由其塗者眾而收效者寡。則吾所不敢信也。_
性功|唐甄|賀編1827|卷一學術一原學|儒有三倫。大德無格。大化無界。是為上倫。上倫如日。無遇不徵。無方不利。是為次倫。次倫如月。已獨昭昭。人皆昏昏。其倫為下。下倫如星。亦有非倫。非倫如螢。螢不可亂星。不必為辨日之上升。天地山河。無有隱象。堂房奧窔。無有隱區。青黃錯雜。無有隱色。上倫如斯。月之上升。九州道塗可見。諸方車馬可行。眾農耒耕可施。鳥獸棲伏可興。次倫如斯星。體非不明。明不外光。光非不照。照不遠及。不能代日。不能助月。物無所賴。不如樹燭可居。不如懸燈可導。下倫如斯。天有三明。人心亦有三明。人心三明。可以為星。可以為月。可以為日。胡乃為星而不為月不為日。堯舜仲尼為日。伊周顏淵子輿為月。後儒為星。辯者恒謂聖賢無位。不可校功。仲尼子輿何功。不智莫甚於此。仲尼為夜之日。子輿為晝之月。謂二聖人無功。猶夜處而論日。謂日無光。晝處而論月。謂月無光。謂後儒得位亦有功。猶晝處而論星。謂星亦可照萬方。若是者何。一形一性。萬形萬性。於[己](已)必盡。於彼必通。是故道無二治。又非一治。以性通性。豈有二治。通所難通。豈為一治。世之人動曰天地萬物在我性中。夫必真能以性合於天地萬物。如元首手趾。皆如我所欲至。如是乃謂之能盡性也。繫辭中庸。廣大精微。入而求之雖有其方。難得其樞。性本在我。終日言性。而卒不識性之所在。於是求性者。罔知所措矣。孟子則告之曰性非他。仁義禮智是也。於是求性者乃有所據焉。仁能濟天下。以堯舜為準。義能制天下。以湯文為準。禮能範天下。以周公為準。智能周天下。以五聖人為準。必若五聖人而後四德乃全。守隅而不能?。具體而不能充。雖有前言往行。遵而行之。皆為襲取。終非我有。而卒不能全其德。于是為仁義禮智者又罔知所措矣。孟子則告之曰仁義禮智非他。人心是也。孩提知愛。稍長知敬。惻隱羞惡辭讓是非。因其自然。毋違毋作而已。天下豈有無心之人哉。四德我所自有。非由外鑠。於是言仁義禮智者乃知所從焉。心體性德。既已自修。天地萬物。何以並治。必措之政事而後達。昔者堯舜治天下。風之則動。教之則率。不賞而勸。不刑而革。後世風之而多頑。教之而多犯。賞之罰之而不以為懲勸。于是為政者又罔知所措矣。孟子則告之曰。堯舜之治無他。耕耨是也。桑蠶是也。雞豚狗彘是也。百姓既足。不思犯亂。而後風教可施。賞罰可行。于是求治者乃知所從焉。故夫但明[己](已)性。無救於世。可為學人。不可為大人。可為一職官。不可為天下官。昔者天地初闢。有道無德。有治無政。清靜淵默。各養其身。黃帝穀神之書。老聃稱述。傳為道宗。迨堯舜生人日眾。情慾日開。不能與鳥獸雜處。黃帝所治。不復可治。政教乃起。學問乃備。使五穀為食。五行為用。五教為序。五兵為?。心原身矩以溉生匡俗。至於釋氏。則又大別。斷絕塵緣。深抉本真。知生死流轉之故。立不生不滅之本。老養生。釋明死。儒治世。三者各異。不可相通。合之者誣。校是非者愚。釋出天地外。老出人外。眾不能出天地外。不能出人外。一治一亂。非老釋所能理。是以乾坤筦鑰專歸于儒。故仲尼子輿。言道德必乃事業。皇皇救民。輈轉亂國。日不甯息。身既不用。著言為後世禾絲種。釋惟明死。故求真心實性。以天地山河為泡影。老惟養生。故求歸根復命。以萬物百姓為芻狗。儒惟治世。故仁育義安禮順智。周天地山河萬物百姓。即所成性離之無以盡性。世儒嘗空釋而私老。究其所為。吾見其空。未見其實。吾見其私。未見其公。學能盡性。四通六格。備在一身。如酌水于井。取火于石。井無盡水。石無盡火。世不用我。如不酌不取。而井之無盡水者自若。石之無盡火者自若。夫井之通水廣。故其濟亦廣。石之藏火廣。故其用亦廣。今之言性者。知其精不知其廣。知其廣不能致其廣。守耳目錮智慮。外勳利。怵變異。守[己](已)以沒不如成一才。專一藝。猶有益于治。破其隘識。乃見性功。_
日知錄序|潘耒|賀編1827|卷一學術一原學|有通儒之學。有俗儒之學。學者將以明體適用也。綜貫百家。上下千載。詳考其得失之故。而斷之於心。筆之於書。朝章國典。民風土俗。元元本本。無不洞悉。其術足以匡時。其言足以救世。是謂通儒之學。若夫雕琢辭章。綴輯故實。或高談而不根。或勦說而無當。淺深不同。同為俗學而已矣。自宋迄元。人尚實學。若鄭漁仲王伯厚魏鶴山馬貴與之流。著述具在。皆博極古今。通達治體。曷嘗有空?無本之學哉。明代人才輩出。而學問遠不如古。自其少時鼓篋讀書。規模次第。已大失古人之意。名成年長。雖欲學而無及。間有豪雋之士。不安於固陋。而思嶄然自見者。又或採其華而棄其實。識其小而遺其大。若唐荊川楊用修王弇州鄭端簡。號稱博通者可屈指數。然其去古人有間矣。崑山顧甯人先生。生長世族。少負絕異之資。潛心古學。九經諸史。略能背誦。尤留心當世之故。實錄奏報。手自抄節。經世要務。一一講求。當明末年。奮欲有所自樹。而迄不得試。窮約以老。然憂天閔人之志未嘗少衰。事關民生國命者。必窮源溯本。討論其所以然。足跡半天下。所至交其賢豪長者。考其山川風俗。疾苦利病。如指諸掌。當代文人才士甚多。然語學問。必歛?推顧先生。凡制度典禮。有不能明者。必質諸先生。天下無賢不肖。皆知先生為通儒也。先生著書不一種。此日知錄。則其稽古有得。隨時劄記。久而類次成書者。凡經義史學官方吏治財賦典禮輿地藝文之屬。一一疏通其源流。考正其謬誤。至於歎禮教之衰遲。傷風俗之?敗。則古稱先。規切時弊。尤為深切著明。學博而識精。理到而辭達。是書也。意惟宋元名儒能為之。明三百年來殆未有也。耒少從先生遊。嘗授是書。先生沒。復從其家求得手?。較勘再三。繕寫成帙。攜至閩中。鳩工刻之以行世。嗚呼。先生非一世之人。此書非一世之書也。魏司馬朗復井田之議。至易代而後行。元虞集京東水利之策。至異世而見用。立言不為一時。先生固已言之矣。異日有整頓民物之責者。讀是書而憬然覺悟。採用其說。見諸施行。於世道人心。豈小補哉。如第以考据之精詳。文辭之博辨。歎服而稱述焉。則非先生所以著此書之意也。_
民貴|余廷燦|賀編1827|卷一學術一原學|厥初萬物權輿。與元黃同剖判者。其圓頂方趾之民乎。民質也。有因民之質而文之者。則曰聖賢。民萌也。有因民之萌而達之者。則曰君相。二者非有異於民也。以民明民也。以民衛民也。非用民而為民用者也。此天地之心也。然治民者且曰民賤。何異足日荐地。而不思去地則足懸無所附。雖有飛廉跨空之足。僵仆頓培而[已](己)矣。何異魚日在水。而不知水涸則魚相與處於陸。雖有橫海之長鯨。螻蟻治其命而[已](己)矣。揚雄氏曰。周之士也貴。然文王武王周公之貴民也亦明矣。愛其子者隆其師。貴士正所以貴民也。寒其足者傷其心。民不貴。即士亦不可得而貴也。明人竭三百年膠庠甲科之力。以奉數千百褎衣博帶之士。而此數千百褎衣博帶之士。顧知有文章聲氣。不知有民事。譚吏術則恥之。其所報國家者何也。夫姚姒子姬孔孟之聖與賢。天所靳而不輕生者。然及其既生。天亦止欲其護吾民耳。使以姚姒子姬孔孟之賢。而於吾民夷然不屑。尚謂違天。奈何截然絕吾民於士。一以為珠玉。一以為糞土。小民方興。相為仇敵。國家雖欲長與士共天下。其可得哉。今夫投棄詩書。家必敗也固也。秦之賤士是也。今夫歌誦詩書不絕口。與之觀溝川澮。譚黍涂稷桑麻。則吐棄如臭惡。是直隳天地之性。而棄生人之命也。又豈真能歌詩誦書者哉。_
治安文獻序|陸壽名|賀編1827|卷一學術一原學|天下之事。盡于六曹。　國家設立六部。下逮州縣之官。亦分六掾庀厥事。其來久矣。虞廷岳牧九官。不以六位官。而其事不能出于六曹之外。周官三百六十屬。統于六卿。古之六卿。即今之六部。周書所謂董正治官。各率其屬以倡九牧也。今夫天下之事盡于六曹者。非謂天下之官皆六部之官。乃天下之官所治之事。皆六曹之事也。天下之事。必隸于天下之官。用天下之官。而後可以成天下之事。故吏為首。治天下者。用人理財。政之大者也。故吏先而戶次之。禮樂不興。則王道不成。禮定而樂以行。故禮居三。聖人所以威天下者莫大于兵。故兵居四。聖人所以斷天下者莫大于刑。故刑居五。聖人成天下之務。莫大于工。故工居六。六者天下之事所由全。天下之治亂安危所由出也。天下官吏有定員。錢穀有定數。等威有定儀。戍守徵發有定制。服宅鍰赦有定律。營建將作有定衡。此文曹之?也。得其人則制治于未亂。得其人則保邦于未危。然則治亂安危之故。不惟其官惟其人而已矣。使天下之為吏者。進退人才。既公且慎。則仕路以清。天下之為戶者。上下損益。不踰鈞石。則國用以足。天下之為禮者。君舉必書。鑒于成憲。則秩?以明。天下之為兵者。四征九伐。張皇六師。則武備以敕。天下之為刑者。色聽簡孚。謹循三尺。則兩造以服。天下之為工者。若采鳩僝。奮庸丕作。則徭役以平。仕路清則君子進矣。國用足則倉廩實矣。秩?明則民志定矣。武備敕則國威強矣。兩造服則天下無?民矣。徭役平則庶民子來矣。由此觀之。天下治亂之數安危之理。固不難知也。然時代異制。習俗異宜。沿革異令。緩急輕重施行者異序。於是有敷奏之陳。有文告之體。有條議之方。有詳請之申。有補偏救弊之規。有窮變通久之法。以一人之耳目為視聽。則聰明不能盡也。合眾人之耳目而聰明盡矣。以一人之心思為謀猷。則事理不能悉也。合。眾人之心思而事理悉矣。自其言之可採者而書之。則謂之文。自其人之可存者而書之。則謂之獻。文獻立而六曹之學。思過半矣。昔堯舜之世。三載考績。九德咸事。周官以六計弊?吏。盡之以廉。則知察吏為安民之本。而興廉又為察吏之本也。無總于貸寶。生生自庸。此之謂也。我　　皇上勵精圖治。嘉與中外大小臣工。亮天工。熙帝載。以進于唐虞三代之隆。則斯編之成。庶幾寸壤細流。或少補高深之萬一云爾。壽名不敏。為世祖皇帝親政之年所取士。自惟薄劣。伏處林泉。無所表建于世。而讀書論世。恥為雕蟲之業。念經史而外。旁達世務。不為無用之學者。莫備于六曹。仰惟當代賢士大夫。嘉謨善政。存十一于斯編。聞見固陋。多所闕遺。世之君子。或亦有諒于此也。_
準孟上|汪縉|賀編1827|卷一學術一原學|有兩說于此。其一說公說也。其一說私說也。二說者兩相持。且孰屈。曰私說必屈。然而屈其說未屈其心。果得謂之屈其說乎哉。吾立公說與私說衡。?欲屈其心焉爾。屈其說因屈其心。是屈一而得兼也。是操公說者之大樂也。說之公私惡乎分。曰仁義也。曰利也。順之則吉。逆之則凶。此百世不易之準也。公說也。雖然聖人休焉。百家游焉。託足假宿。姦志厹焉。堯趨舜步。容服修焉。及其見利而奔。眈眈逐逐。盡變舊態不足。更緣飾古義。波委瀾翻。潰橫不可隄制。公說驟歷。如莛拂楹不為動。義利是非之界。犬牙錯。不釐。且又惡得而屈之。雖然。不屈其將何底乎。無已。則就其說。因其所明。正其所處之非據。警動其心以屈之。其可乎。何言爾利害者。私說之所明也。其說曰。民命衣食者也。古者取之草木而有餘食。取之毛羽而有餘衣。衣食之涂寬。故爭心伏。今者耕而食。耕者且未必得食。織而衣。織者且未必得衣。衣食之涂隘。故爭心起。利事愈多。爭心愈少。利事愈少。爭心愈多。凡今之爭。以愈少故愈爭。不爭。是無以為命也。然則上之人所由制民命者。在利之涂矣。屈之曰。說之以利事愈少則愈爭。固也。吾不謂不然。抑知少之原之緣于爭乎。抑知愈爭則利事且愈少乎。今置田萬畝。十人均之。人千畝。仰事俯畜養老送終嫁娶之事。寬然足給。而且里黨敦睦。通有無。以羨資歉。不見謂少。貪黷者出視所有。欿然不厭。負強挾詐侵冒兼并以自益。智力等者見其然而效之。樸懦積憤不平。激發相助。勝負反覆。互傾奪不可遽已。奇零斷割。而千畝之業。或半失。或十失八九。而少數?矣。故曰少之原緣於爭。而愈爭則愈見少也。且說之以愈少愈爭者。彼微特不明于少原于爭。愈爭愈少之分。而實未明于不爭不患其少之分也。今置田百畝。十人食之。不可謂不少。然人受十畝。終其身和其鄉?。食時而用節。即遇凶歲。何至為溝中瘠矣。故曰不爭不患其少也。爭則將並無以有其少也。且將並無以有其命也。上以利制民命。民以爭制利。見利而動。若鳥駭獸走。霍然解散。豈得制其命也哉。說又曰。利者人所心聚也。故有國者必使利權盡歸于上。而後可以?萬民而聚之。譬之齊民之家。足衣食數人。則數人聚之。足衣食百人。則百人聚之。談說仁義而不足以衣食人。則人轉而衣食于人矣。是則民之聚于利不聚于仁義。斷可識已。屈之曰民以利聚。民情乎。吾固謂利之不足以聚民也。吾尤不謂民之聚散之不以利也。雖然有辨焉。曰。聖人之聚民也以利。術家之聚民也亦以利。烏乎辨。曰辨之于其心。辨之于其政而已。聖王者情愛民。欲其安全也。則為之計飽煖。欲其安全之永永也。則為之播禮教。上治風雨。下治山澤。中治彝倫。飲食?笫之私。罔不周悉。若父兄之慮子弟也。其政之行于下者。正經界。止淫惰。開其利原。塞其濫溢之竇。自十一而外。一絲一粟。上無利焉。故民樂其生。服其教。遇饑饉兵戰之厄。蟠固而不散。術家者情欲利。欲利欲博欲專。民不聚利不博。不專民不仰。不仰不聚。不聚不威。不威不專。是故藉民之力而博之也。藉民之力而專之也。其于民也。若豪猾之馭臧獲。若屠販者之役牛馬。豢犬豕也。厚其直。時其飢飽。廣其芻牧。堅密其圈牢。剔抉其蠹害之者。非有愛也。以為吾將有以用之也。故其民仰利畏威。不識君父親戚。寡廉恥。惟利威之嚮。故其民可耕可戰。至與之犯危難。威利少倍此則立解。嗟夫。利害者私說之所明也。仁義者私說之所昧也。私說之明利害。固有未盡明焉如此也。公說明仁義。利與害有不足明。然其明利害至盡矣。私說之明利害。則祇得半也。且其利害。又非特如前所陳而已。公說行。利澤溥。害端絕。清和咸理。奕襲休無窮期。私說行。朝為夕利。禍害蘊隆潛伏不可勝較。為私說者乃竟未之究明也。其無幾于仁義也宜也。夫戰國之趨利亟矣。天下?沒溺焉。孟子援之。明仁義乃其告梁王。獨隱其三極之微言。徒比切利害。若相與為角。勝者竊怪焉。既而究其旨作而歎曰。利竇之決也甚洪水。塞其竇之難也甚治洪水。使逆其?驟而制之。恐隄不能立而傷轉大也。順而殺之。流將分。漸安于瀆。然後直之隄焉。遏其後衝。此治水之道也。若夫君子之繩[己](已)則不然。曰仁人心也。義人路也。未有失其心而可以為人者也。未有人而可以不由此路者也。是故所欲有甚于生。所惡有甚于死。行一不義。殺一不辜。而得天下。不為也。豈曰利之云乎。必也澂其原。壹其向。復焉熟焉。久而安焉。如魚在水而不知水則與之化矣。苟利而仁焉。是假仁也。苟利而義焉。是襲義也。假與襲譬蕕中而薰外也。終亦必亡而已矣。擇術者甚慎諸哉。_
準孟下|汪縉|賀編1827|卷一學術一原學|三代之治天下以道。其道具其器備也。三代後之治天下也以術。其道微其器亡也。古者治天下之大器有三。曰封建。曰井田。曰學校。?自有封建。而後有公侯伯子男。有公侯伯子男。而後有吉凶賓軍燕饗脤膰慶賀之禮。有吉凶賓軍燕饗脤膰慶賀之禮。而後禮制行于諸侯。禮制行于諸侯。而後若卿若大夫若士若皁若輿若僚若僕臺圉若牧。以次相承。而禮制得行于天下之為人臣者矣。是則封建者制爵制祿之大器也。有井田而後有鄉州黨族閭比。有鄉州黨族閭比。而後有讀法會民祭祀喪紀昏冠飲酒之禮。有讀法會民祭祀喪紀昏冠飲酒之禮。而後禮制行于民閒。禮制行于民間。而後若圃若工若商若牧若嬪若衡虞若閒民。以次相舉。而禮制得行于天下之為人民者矣。是則井田者任地任民之大器也。有學校而後有君在父在兄在之禮。有君在父在兄在之禮。而後知有子臣弟之義。知子臣弟之義。而後禮制行于王太子。禮制行于王太子。而後若王子。若?后之太子。若公卿大夫元士之適子。若俊秀之子。以次相觀。而禮制得行于天下之為人子者矣。是則學校者明人倫之大器也。繼三代而為治者。封建廢。郡縣興。舉古所謂考禮正刑一德之治。變為簿書算數。遂以吏胥得操官府之柄。其弊也官府視為具文。吏胥據為姦藪。其極也官府與吏胥。共手而浚民生。則紀綱弛矣。紀綱弛而?爭急。?爭急而刑獄繁矣。井田廢。兼并興。舉古所謂保受葬救賙賓之治。變為傭徒市隸。遂以富民得制貧民之命。其弊也富民侈于王侯。貧民夷為奴婢。其極也暴君汙吏。征斂橫出。富與貧交困。則生計蹙矣。生計蹙而飢寒迫。飢寒迫而盜賊起矣。學校廢。制科興。舉古所謂升之司徒詔之樂正者。變為有司之程尺。遂以空言而獲倖進矣。其極也倖進不以空言。而輸金輸粟。則擁厚貲者得美宦矣。擁厚貲者得美宦。而流品雜矣。流品雜而名器濫矣。于斯時也。欲復三代之器。不亦遠闊于事情哉。善治天下者。其惟有信賞必罰以御下。鋤姦擊暴以齊民。絕干請抑僥倖以取士而已。然則封建廢而郡縣興。井田廢而兼并興。學校廢而科舉興。此古今一大消長也。吾嘗求其消長之故。三代之器。至于澌滅無遺者。以秦之得志于天下。商鞅之言用于前。李斯之言踵于後也。鞅斯之言得見用于天下者。以孟子道之不行也。孟子?嘗有意于維持三代之封建井田學校矣。今考其書。道則三代之道也。器則三代之器也。以三代之器。行三代之道。三代必可復也。由此觀之。孟子之道行。則商鞅李斯之言絀。秦不能得志于天下。則三代之器不至澌滅無遺。然則孟子道之不行。鞅斯之言得見用于秦者。是又古今一大消長之樞也。嗚呼。三代之器。積之非一朝。修之非一王。竭數聖人之心思。歷千百年為之。而後以大備。及其衰也。以孟子之賢聖。孜孜汲汲。求維持完復之不足。以鞅斯偏家小說。澌滅之若炎火燎鴻毛焉。何天之無意于三代也。吾嘗深思其故。天下有不弊之道。無不弊之器。道猶規矩也。器猶方員也。規矩出乎天。出乎天者不弊。方員成乎人。成乎人者雖經神聖之創造。必歸于弊。三代之器至于周末。固有必消之勢焉。何也。封建者所以明君臣之分也。自爭奪起篡弒作而君臣之禍亟矣。此封建必消之勢也。井田者所以均民地之數也。自侵暴興經界亂而民地之律紊矣。此井田必消之勢也。學校者所以養賢材之具也。自學術壞橫議生而賢材之敗極矣。此學校必消之勢也。有所消者必有所長。此孟子之所以不能行道于天下。秦之所以得志于天下也。秦既得志于天下。于是毀滅三代之器。泯然無遺餘。後代即有願治之君。終不能復。然而其器亡非其道亡也。誠得其道矣。器雖不具變而通之可也。秦以後善言治道者。莫董子若矣。其言曰。道之大原出于天。天不變道亦不變。此直上直下?古今塞宇宙者也。在自立而已矣。善言治器者。又莫若賈生矣。其言有與孟子相表裏者。曰眾建諸侯而少其力。此孟子魯在所損之指也。曰禮貌大臣以厲其節。大臣厲而後可以率?屬。?屬率而後可以治邦國。此孟子小德役大德小賢役大賢之指也。知是則三代封建之遺意已行于郡國之間矣。其曰定經制。曰敺民而歸之農。皆著于本。著于本而後得以食其力。食其力而後得以安其分。安其分而後得以著其辨。此孟子所謂有恒產者有恒心也。如是則三代井田之遺意已行于兼并之日矣。其曰諭教太子。能諭教而後能修身。能修身而後能事親。能事親而後能愛人。能愛人而後能君人。此孟子所謂人倫明于上。小民親于下也。如是則三代學校之遺意已行于制科之日矣。非然者臣節不厲而君子犯義矣。民分不安而小人犯刑矣。太子不知學則上無禮下無學而賊民興矣。此三代下治天下之極弊也。嗟乎孟賈者治器之大匠也。鞅斯者壞器之賤工也。孟子修之于未壞之前。賈生言之于已壞之後。在治天下者善用之而已矣。後之儒侈言三代者多矣。然不明其道術之大分消長之大機。乃于暴秦煨燼之餘。摭拾遺文。挂一漏百。以為治天下之道在是。施之于政而輒敗。吾未見其得為大匠也。適為賤工所竊笑而已。_
準孟中|汪縉|賀編1827|卷一學術一原學|憂民憂。樂民樂。王道終始之大端也。唐虞三代之憂樂其民者。詩書可考也。書之無逸。詩之七月。言王道之憂。書之賡歌。詩之由庚華黍。言王道之樂。王道之憂樂。固若此也。後之不能為唐虞三代也固也。無憂樂乎民之心也。繼百王而憂樂乎民者。有孔子。孔子作春秋。一病民必書。一息民必書。不得位。不能行其志。託憂樂乎空言。誠繫于中。不能竟恝也。繼孔子而憂樂乎民者。有孟子。孟子之憂。民之憂也。孟子之樂。民之樂也。著于七篇者備矣。後之不能為唐虞三代也固也。無憂樂乎民之心也。吾嘗論之。無是心而倖其有濟者。是以涂之人慮衽席之事也。有是心而猶患其無濟者。是以父母慮其子之事。而患其有弗獲也。無是心而徒濟其私者。以涂之人而與為市易也。後之不能為唐虞三代也固也。無憂樂乎民之心也。非謂無希高慕遠者也。後之為人君者而有是心。非必希高慕遠。天下已受其福。後之為人君者而無是心。夫即希高慕遠。天下轉受其禍。後之為人臣者而有是心。非必希高慕遠。天下[己](已)受其福。後之為人臣者而無是心。夫即希高慕遠。天下轉受其禍。夫以涂之人而慮衽席之事。即其智能材力什百于室之人。必無益者。彼固涂之人也。心之所不屬也。以室之人而慮衽席之事。其智能材力即什百不如涂之人。必有益者。彼固室之人也。心之所屬也。心之所屬。有甚于父母慮其子者乎。父母慮其子之事。未有不濟也。心屬焉也。心屬焉者必有濟。若漢文帝宋仁宗是也。漢文帝宋仁宗非希高慕遠者也。徒以有勤?民隱之心。此其治之獨得效也。心不屬焉者必無濟。若漢之武帝宋之神宗是也。武帝之功恢于文帝。神宗之志大于仁宗。可謂希高慕遠者矣。海內卒為騷動。非其功之不如。志之不如。而徒以其勤?民隱之心之遠不如也。今夫憂民之飢也而食之。憂民之寒也而衣之。憂民之露處也而廬舍之。衣之食之廬舍之。此固至庸至近無奇之事。然非有父母之心者不能周也。文教患不美。武功患不遒。涂飾治具之事。患不古若。意誠廣矣。然而民之飢也。不暇食之。民之寒也。不暇衣之。民之露處也。不暇廬舍之。是猶涂之人也。一拱手患失容。一開口患失言。至目擊其人飢寒露處之狀。淡然不以關慮。工好語慰藉。若不可已。足未出繩樞。已釋然已。固也涂之人也。漢之文武。宋之仁神。以此故不相若也。且後之為人臣者。若漢之諸葛亮。唐之陸贄。夫未嘗希高慕遠也。其事君也。口不必曰堯舜。其處身也。口不必曰伊周。其勤?民隱之心。即堯舜其君。伊周其身者。不之過也。口堯舜其君。口伊周其身。卑漢陋唐。薄諸葛。輕陸者。有人矣。宋之王安石是也。希高慕遠。力主其所謂新法者。行之海內。海內蒙其殃。清議大譁。仡仡不少動。非不為動也。彼固無憂樂斯民之心也。然則安石者固涂之人也。若何與之議室家事哉。彼固不知王道之奚所倪也。王道之所倪。倪于肫然具有父母之心者也。父母憂其子之飢。既食之矣。憂其子之寒。既衣之矣。憂其子之露處。既廬舍之矣。以衣食之惡之不如美也。則又美之。以廬舍之庳之不如完也。則又完之。衣食美。廬舍完。以非有禮義辭讓之節。不可久完美也。于是則又禮義辭讓之節。以為家室之道在是也。而不知憂飢寒露處之憂。如是其勤勞也。而遽遽為之。嗚呼。衣食之之未能也。何能美其衣食也。廬舍之之未能也。何能完其廬舍也。衣食之廬舍之之未能也。更何能修其禮義辭讓之節也。嗚呼。此唐虞三代之治。所以不可復見也。然則因簡陋者得乎。曰。因簡陋者。是與民為市也。彼亦憂民之憂。樂民之樂矣。利在也。利不在。則又不暇憂樂民之憂樂。而唯[己](已)樂之樂。[己](已)憂之憂矣。是故利在則楚越人為左右手。利不在則楚人掉臂而觀越人凍餒也。越人掉臂而觀楚人凍餒也。涂之人也。故吾嘗曰。後之善理天下者。立一古者司市之法而有餘治矣。謂其無父母之心也。孟子之時。齊宣王梁惠王之徒。涂之人也。孟子若曰吾無以動其父母斯民之心。驟與陳王道有入乎。動其父母斯民之心。而後唯吾說之信而莫吾閼也。惠王立沼上。顧樂鴻雁麋鹿。此何關于民。自孟子言之。則曰與民偕樂。古之所以能樂也。宣王以羊易牛。此何關于民。自孟子言之。則曰可以保民而王。宣王好貨。公劉好貨乎。自孟子言之。則曰與民同之。謂公劉好貨可也。宣王好色。太王好色乎。自孟子言之。則曰與民同之。謂太王好色可也。宣王好勇。文王武王好勇乎。自孟子言之。則曰救民于水火。謂文王武王好勇可也。凡以動其父母斯民之心而已矣。嗚呼。此唐虞三代之治之所由以終始者也。吾故曰。王道終始之大端。憂民憂。樂民樂。是以治具畢張。而化理洽也。_
經義制事異同論|王昶|賀編1827|卷一學術一原學|古無經術治術之分也。必衷諸道。道者所以制天下之事。裁其過。引其不及。循循然使民共由于道中。故禮樂者道之器也。兵刑者道之斷也。食貨者道之資也。他若可驚可愕非常之舉。猝然臨之。而聖人不以為異。以為異者吾固有常者以節之。要皆使不繆戾于道焉乃止。然聖人又慮後世之未明乎道之故也。垂之言。筆之書。且其所為筆於書者。反覆詳焉而不厭。俾後世因吾言以求夫道。因夫道以制夫事。而聖人之道已大白于天下。故古之經術治術無別也。自六經中厄于秦火。漢儒掎摭掇拾于煨燼中。為之箋解訓故。貫串?穴。功亦可為鉅矣。其間往往有以易候氣。以洪範驗五行。以齊詩測性情。以春秋決疑獄。以禮定郊禘大典。而缺略放軼。不能盡悉聖人之道之所以大。於時為管商申韓鄧析子之學者。遂得竊起持政事之柄。而經生僅僅守其空文以相號召。經與事遂判然為二。雖生心害政未嘗不歸咎于異說。而諸儒之迂?無實用或有以致之也。宋胡氏瑗憂之。因分經義治事為二。各因質所近。以教授諸弟子。其後用之于世。莫不班班然有成效可紀。夫胡氏治事。粹然一出于正。盡掃管商申韓鄧析刑名法家之積習。使學者知王道所本。洵可為造士者法矣。然其所治經義者。將抱聖經而止。斤斤焉佔畢乎。抑亦將以不嫺治事之人而使之仕乎。恐治經義者仍歸于迂?無用。而聖經終以虛文傳世也。然則學者之為業也。惟就其質以擇所事事焉。而六經中所有言其事者。悉反復考證。以端厥本。使異日出之皆為有用材。庶經術與治術合大道。其不分同異也夫。_
繩荀上|汪縉|賀編1827|卷一學術一原學|元黃剖判。萬物混形。血氣凝動。嗜欲蠢蠢。嗜欲欲遂。不遂則爭奪生。人弱物強。物害乃滋。聖人出為之驅物衛民。于是?然戴附之以為君師。故君之立。民立之也。物害既除。民又自相攻擊為人道憂。治之者非如治物之可以力捍勢御械羈智絡也。聖人憂之。因其天制之為禮。以善人道。然後人道立。所謂善人道者何始也。曰始于因。因也者因其天。是故因德賢小大制君臣禮。因生生相禪制父子禮。因男女胖合制夫婦禮。因同腹昭蘇制兄弟禮。因異系相歡制朋友交接禮。由五者又推通焉制之差等。使其嗜欲不得亂。以紀綱人道。人道由斯乃不壞。是故後之君天下者。誠能察其始。修禮以養人之欲。天下相安于禮之中。君臣同德。父子一心。夫婦相嚴。兄弟耽樂。朋友道終。敬讓之風。行于海內則人道立。人道立則天下清甯。萬物得所。日進于治。進于治者禮治之也。不能察其始。不能修禮以養人之欲。天下相爭于欲之中。君臣離德。父子異心。夫婦相謫。兄弟相猶。朋友道不終。乖戾之氣。積于宇內則人道窮。人道窮則天下否塞。萬物失所。日趨于亂。趨于亂者欲亂之也。然則已亂在養欲。養欲在由禮。由禮在修禮。君天下之大法?在是矣。荀子曰。人之所以為人者。以其有辨也。辨莫大于分。分莫大于禮。禮莫大于聖王。又曰無君以制臣。無上以制下。天下害生縱欲。欲惡同物。欲多而物寡。寡則必爭矣。離居不相待則窮。?而無分則爭。窮者患也。爭者禍也。救患除禍。則莫若明分使?矣。此君所由立禮所由起。君天下者。不可不一察此言也。且夫君天下者。億兆人中之一人焉也。以一人養億兆人之欲。欲給養焉?難矣。雖然。得其說而養之。無難也。夫能養億兆人之欲也。必其能先寡一[己](已)之欲者也。能以禮養億兆人之欲也。必其能先以禮寡一[己](已)之欲者也。人君不能以禮先寡其欲。勢足以盈縱之。幾不虧億兆人之欲。以滿一[己](已)之欲也。幾不隄億兆人之欲。以流一[己](已)之欲也。即虧即滿。即隄即流。此億兆人畏刑惡?。亦即靜然安虧安滿安隄安流。未嘗敢誰何。而人君之志殫。人君之威亦且大白矣。然而億兆人之安虧。情不安虧也。億兆人之安隄。情不安隄也。億兆人之安人君之滿也。非其情也。億兆人之安人君之流也。非其情也。積威?之也。亡何而虧者驟滿。隄者驟決。滿者驟傾。流者驟閼。智者不及謀。勇者不及顧。猋旋獸駭風舉雲搖。而人君之欲虛矣。秦是也。後之人君而繩以無欲之說。繩以以禮寡欲之說。吾知其難也。苟用其虧億兆人之欲之才。用其隄億兆人之欲之才。以養億兆人之欲。豈庸主中主所得追其步驟乎。而不勝其欲以及茲也。且不勝其獨欲以及茲也。嗚呼。未有樂獨欲而不底于覆亡其欲者也。是故太上養欲。其次同欲。其下獨欲。獨欲者。秦是也。同欲者。順人之欲以遂己之欲者也。三代之賢君。漢唐之治主。是也。且天下之所欲者何也。士之欲存乎名。農之欲存乎粟。工之欲存乎器械。商之欲存乎貨賄。順欲者敬士重農勸工通商。使各得其欲。士知愛重。農多?藏。工役技能。商樂通流。于斯時也。君則何憂欲之不遂哉。臣榮者君必不辱也。家富者國必不貧也。肆良者庫必不楛也。市盈者府必不虛也。君則何憂欲之不遂哉。彼憂欲之不遂者。必其侮士賤農墮工病商。使天下咸失其欲者也。與人同欲者。則又何憂欲之不遂哉。然則能同天下之欲。與不能同天下之欲。其效可?矣。雖然。必有養欲之主。而後禮教明。必有寡欲無欲之主。而後養欲之治修。養欲之治修。而後倫理得。天下肥。是謂大順。堯舜禹湯文武是也。_
繩荀下|汪縉|賀編1827|卷一學術一原學|論一世之得失。億萬世備焉。有立前觀後者矣。荀子之論秦也。有舉往鏡來者矣。賈子之論秦也。秦以強兼天下。二世而亡。非強之?。強而不審于本末之?也。古之天下。未有不得之強。失之弱者。強者百治。以喜則懷。以怒則威。以令則行。以禁則止。以守則完。以攻則破。以禮樂則雍。以政刑則肅。弱者百亂。以喜則狎。以怒則離。以令則梗。以禁則匿。以守則削。以攻則疲。以禮樂則飾。以政刑則玩。得失之數可?矣。然而強于本者植。強于末者折。強于本者。開無盡之藏。塞無隙之竇。強于末者。盡其藏矣。隙其竇矣。此本末之效也。秦之強。本邪末邪。刑賞農戰。強之具也。道德仁義。強之本也。剛決刻急。強之末也。強之具藏之深則愈完。暴之急則速敗。剛決刻急。所以暴之也。道德仁義。所以藏之也。古者藏刑賞農戰于道德。道德威。藏刑賞農戰于仁義。仁義張。秦孝公商鞅。知有強之具。不知有藏。以強立強。勢已易竭。始皇李斯。更從而暴之。暴之不已而具竭。竭之不已而具敗矣。其卒盡于胡亥趙高也宜也。?其始也以強立國。以民力立強。以刑立民力。其繼也以強竭強。以民力竭民力。以刑竭刑。其卒也以強敗強。以民力敗民力。以刑敗刑。強之所由立者刑。并民力于農戰。所由竭者刑。并民力于恣睢。所由敗者刑。并民力于昏虐。立于孝公商鞅。竭于始皇李斯。敗于胡亥趙高。?失其本也久矣。此藏之不深之禍也。荀子曰。力術止。義術行。賈子曰。仁義不施。攻守之勢異。?責其藏之不深耳。曰義術。曰仁義。藏也。所以完之也。此論一代之得失也。謂之億萬世係焉者。?億萬世之大計有三。一曰重天下之根本。一曰開天下之壅塞。一曰端天下之風尚。根本重。則天下不搖。根本者言乎民也。重之者。勿傷民財。聚其田廬林園器賄。則有餘財。勿傷民力。寬其心志耳目手足。則有餘力。勿傷民氣。保其父子夫婦兄弟。則有餘氣。天下患不足。不患有餘。有餘者可以處無事。可以支有事。不足者無事則愁苦。有事則畔散。不可以處。不可以支。此天下之大計一矣。壅塞開。則天下不決。壅塞者言乎諂諛之臣也。開之者。勿自多其智以盡匹夫之慮。盡匹夫之慮。國乃利。勿自堅其辟以詔百官之匿。詔百官之匿。謀乃拙。勿惡逆而喜順以來細人之佞。來細人之佞。乃斷萬民之命。君民一體也。一體流通者疾不作。一國流通者病不伏。此天下之大計一矣。風尚端。則天下不疑。風尚者言乎師儒之道也。端之者。勿以勢利消廉恥。廉恥消。民乃囂。勿以新進踰老成。老成輕。下乃爭。勿以小才易大德。大德易。後必失。師儒者。國之準繩規矩也。無準繩。何以不窮于為平為直。無規矩。何以不窮于為方為員。無師儒。何以不窮于為國。此天下之大計一矣。秦獨糜爛其生民。湛溺于諂諛。放棄其師儒。然則天下之根本已絕也。壅塞積。風尚頗。而國亦亡矣。嗚呼。此秦之失大計也。古今得失之林視此矣。上觀百世下觀百世。凡暴主之失其理者千萬端。未有不由于輕民者也。聖主之得其理者亦千萬端。未有不由于重民者也。國之亡古有千萬。未有不由于民心之背上。國之興古亦有千萬。未有不由于民心之嚮上。民心之嚮背乎上。君心之輕重乎民為之也。佞臣之事主。失其理者千萬端。未有不由于阻上下之情。忠臣之事主。得其理者亦千萬端。未有不由于通上下之情。阻上下之情者古有千萬。未有不由于諂曲。通上下之情者古亦有千萬。未有不由于質直。民情之通阻。臣之質直諂曲為之也。歷年而短失其理者千萬端。未有不由于苟一時之利。不顧後世之害。歷年而永得其理者亦千萬端。未有不由于顧後世之害。不苟一時之利。苟一時之利不顧後世之害者古有千萬。未有不由于輕師儒。顧後世之害不苟一時之利者古亦有千萬。未有不由于尊師儒。歷年之多寡。師儒之隆替為之也。古今得失之林具此矣。嗚呼。論一秦而前乎秦後乎秦者之得失昭焉矣。此億萬萬世之計也。_
繩荀中|汪縉|賀編1827|卷一學術一原學|君天下者。宅中而總四海之眾。聚則治。散則亂。聚于一則治。聚于二則亂。聚散一二之分。治亂由焉矣。且天下之勢至渙也。聚之至難也。散之至易也。聚難聚。聚易散。何道之從。其不在官人乎。有分之者。有統之者。分之者有司也。官人者因事分職。相絕相通。相輔相察。是故患其侵也而相絕。患其隔也而相通。患其疏也而相輔。患其姦也而相察。因職任能。宜專宜簡。宜責成。宜宥小眚。是故欲其竭情也宜專。欲其裕才也宜簡。慮其怠于後也宜責成。慮其怯于前也宜宥小眚。職分則事舉。能分則職舉。職有大小。不可偏稽。能有高下。不可猝知。奠其大小。隸其高下。則必有統之者矣。統之者宰相也。官人者相誠得其人。惟其類拔之朝。在朝者復推其類布天下。書稱百寮師師。同寅協恭和衷。唐虞之所以興也。相不得其人。?布私人于朝。私人復推其類?布于天下。詩人究王?。春秋書尹氏。周之所以衰也。天下治亂之機其在此矣。然則官人者。君天下之要術。擇相者。又官人之要術也。荀子曰彼持國者。不可以獨也。然則強國榮辱。在于取相矣。又曰人主者。以官人為能者也。論一相以兼率之。使臣下百吏。莫不宿道鄉方而務。是夫人主之識也。又曰能當一人而天下取。失當一人而社稷危。不能當一人而能當千人百人者。說無之有也。嗚呼。此萬世君天下者之大法也。雖然。吾患擇相者之難也。吾所謂難。不于賢主。于英主。不于有事之時。于無事之時。宰相者。天下之士之特也。人主能屈節于天下之士。然後能得天下之士之特而用之。賢主以禮待士。其能屈節于天下之士也明矣。英主以駕御之術待士。其不能屈節于天下之士也又明矣。天下之士之特。可招以禮。不可招以駕御之術。且英主當有事之時。所駕御者必天下之雄駿也。當無事之時。駕御中材而已。取宰相于雄駿。取宰相于中材。必有知其難易者。況取宰相于有事之時。能否立?。取宰相于無事之時。其能否有?于數年後者。有當時謂之能。後世不謂之能。當時不謂之能。後世謂之能者。此吾之所謂難也。雖然。不可以不擇也。荀子曰。援夫千歲之信法以持之也。安與夫千歲之信士為之也。千歲之信士何表也。荀子曰。此夫以千歲之法自持者也。以千歲之法自持者何表也。荀子曰。曉然獨明于先王之所以得之。所以失之。知國之安危臧否。若別黑白。是其人者也。其取之奈何。荀子曰。君者民之原也。原清則流清。原濁則流濁。又曰官人守數。君子養原。信斯言也。則取相者其不在于修身乎。其不在于修身乎。_
與友人論學書|顧炎武|賀編1827|卷一學術一原學|比往來南北。頗承友朋推一日之長。問道於盲。竊歎夫百餘年以來之為學者。往往言心言性。而茫乎不得其解也。命與仁。夫子之所罕言也。性與天道。子貢之所未得聞也。性命之理。著之易傳。未嘗數以語人。其答問士也。則曰行[己](已)有恥。其為學。則曰好古敏求。其與門弟子言。舉堯舜相傳。所謂危微精一之說。一切不道。而但曰允執其中。四海困窮。天祿永終。嗚呼。聖人之所以為學者。何其平易而可循也。故曰下學而上達。顏子之幾乎聖也。猶曰博我以文。其告哀公也。明善之功。先之以博學。自曾子而下。篤實無若子夏。而其言仁也則曰博學而篤志。切問而近思。今之君子則不然。聚賓客門人之學者數十百人。譬諸草木。區以別矣。而一皆與之言心言性。舍多學而識以求一貫之方。置四海之困窮不言。而終日講危微精一之說。是必其道之高于夫子。而其弟子之賢于子貢。祧東魯而直接二帝之心傳者也。我弗敢知也。孟子一書。言心言性。亦諄諄矣。乃至萬章公孫丑陳代陳臻周霄彭更之所問。與孟子之所答者。常在乎出處去就辭受取與之間。以伊尹之元聖。堯舜其君其民之盛德大功。而其本乃在乎千駟一介之不視不取。伯夷伊尹之不同於孔子也。而其同者則以行一不義殺一不辜而得天下不為。是故性也命也天也。夫子之所罕言。而今之君子之所恒言也。出處去就辭受取予之辨。孔子孟子之所恒言。而今之君子所罕言也。謂忠與清之未至於仁。而不知不忠與清而可言以仁者未之有也。謂不忮不求之不足以盡道。而不知終身於忮且求而可以言道者未之有也。我弗敢知也。愚所謂聖人之道者如之何。曰博學以文。曰行[己](已)有恥。自一身以至於天下國家。皆學之事也。自子臣弟友以至出入往來辭受予取之間。皆有恥之事也。恥之於人大矣。不恥惡衣惡食而恥匹夫匹婦之不被其澤。故曰萬物皆備於我矣。反身而誠。嗚呼。士而不先言恥。則為無本之人。非好古而多聞。則為空虛之學。以無本之人而講空虛之學。吾見其日從事於聖人而去之彌遠也。雖然。非愚之所敢言也。且以區區之見。私諸同志而求起予。__　國初承明季之弊。故其言如此。至於近日。而違行己之恥。與置四海之困窮者。又不在內心之儒。而在徇末之士矣。_
著議|龔自珍|賀編1827|卷一學術一原學|自周而上。一代之治即一代之學也。一代之學皆一代王者開之也。有天下。更正朔。與天下相見。謂之王。佐王者謂之宰。天下不可以口耳喻也。載之文字。謂之法。即謂之書。謂之禮。其事謂之史職。以其法載之文字。而宣之士民者。謂之太史。謂之卿大夫。天下聽從其言語。稱為本朝。奉租稅焉者謂之民。民之識立法之意者謂之士。士能惟闡本朝之法意以相誡語者謂之師儒。王之子孫大宗繼為王者謂之後王。後王之世之聽言語奉租稅者謂之後王之民。王若宰若大夫若民。相與以有成者。謂之治謂之道。若士若師儒。法則先王先冢宰之書以相講究者。謂之學師儒。所謂學有載之文者亦謂之書。是道也。是學也。是治也。則一而[已](己)矣。乃若師儒有能兼通前代之法意亦相誡語焉。則兼綜之能也。博聞之資也。上不必陳於其王。中不必采於其冢宰。其太史大夫。下不必信於其民。陳於王。采於宰。信於民。則必以誦本朝之法讀本朝之書為率。師儒之替也。源一而流百焉。其書又百其流焉。其言又百其書焉。各守所聞。各欲措之當世之君民。則政教之末失也。雖然。亦皆出於其本朝之先王。是故司徒之官之後為儒。史官之後為道家老子氏。清廟之官之後為墨翟氏。行人之官之後為縱橫鬼谷子氏。禮官之後為名家鄧析子氏。公孫龍氏。理官之後為法家申氏韓氏。世之盛也。登於其朝而習其揖讓。聞其鐘鼓。行於其野。經於其庠序。而肄其豆籩。栔其文字。處則為佔畢絃誦而出則為條教號令。在野則熟其祖宗之遺事。在朝則?忠於其子孫。夫是以齊民不敢與師儒齒。而國家甚賴有士。及其衰也。在朝者自昧其祖宗之遺法。而在庠序者猶得據所肄習以為言。抱殘守闕。纂一家之言。猶足以保一邦。善一國。孔子曰。郁郁乎文哉吾從周。又曰吾不復夢見周公。至於夏禮商禮。取識遺忘而已。以孔子之為儒而不高語前哲王。恐蔑本朝以干戾也。至於周及前漢。皆取前代之德功藝術。立一官以世之。或為立師。自易書大訓雜家言。下及造車為陶醫卜星祝倉庾之屬。使各食其姓之業。業修其舊。此雖盛天子之用心。然一代之大訓不在此也。後之為師儒不然。重於其君。君所以使民者則不知也。重於其民。民所以事君者則不知也。生不荷耰耡。長不習吏事。故書雅記。十窺三四。昭代功德。瞠目未睹。上不與君處。下不與民處。由是士則別有士之淵藪者。儒則別有儒之林囿者。昧王霸之殊統。文質之異尚。其惑也則且援古以刺今。囂然有聲氣矣。是故道德不一。風教不同。王治不下究。民隱不上達。國有養士之貲。士無報國之日。殆夫殆夫。終必有受其患者。而非士之謂夫。_
衡王|汪縉|賀編1827|卷一學術一原學|六經同體而異用。文中子因其用而識其體。識其體而達諸用。其述易也。於運行之智。有以知其時。其述書也。於變化之制。有以識其中。其述詩也。於興衰之由。有以得其要。其述禮也。於三才之接。有以達其奧。其述樂也。於九變之治。有以觀其成。其述春秋也。於王道之輕重曲直。有以取其衷。其讀經也。傷遷固而下。述作紛紛。帝皇之道。暗而不明。天人之意。否而不交。制理者參而不一。陳事者亂而無緒。不得已因貳以濟。非敢以仲尼自居也。稽仲尼之心而已矣。其以蒼生為心也。其以中國為訓也。其蘊諸天命者也。其以之建皇極?彝倫也。凡以稽仲尼之心。一中而已。是中也。?古今。橫四海。而無不在焉者也。順之則吉。悖之則凶者也。文中子曰。命之立也其稱人事乎。故君子畏之。無遠近高下而不應也。無洪纖曲直而不當也。其知者命乎。曰已者非他也。盡性者也。心者非他也。窮理者也。其知心知性者乎。又曰聖人之道。若寒暑進退。物無不從之而不知其由也。其知化者乎。曰不以天下易一民之命。其知王道者乎。命也。性也。心也。化也。王道也。一中而已矣。中也者。?古今橫四海。而無弗在焉者也。龍川陳氏聞其風而悅之。修皇帝王霸之學。見聖賢之精微。流行於事物而不息。於是力持三代以下。為經世。非為漢唐也。秦隋之不能一天下者。嗜殺而已。漢唐之能一天下者。不嗜殺而已。此其卒為天心之所眷。民命之所繫也。陳氏於是持之甚力。予其心也。?古今。橫四海。而無弗在焉者也。雖然龍川知天理之在人心者萬古不息。不知天理之在人心萬古不息者必以堯舜為至。知天理之在人心萬古不息者流形於事物。不知天理之在人心流行於事物者皆備於我。龍川之學。?得文中子之粗者而已。文中之學至精。故有取於兩漢。然無欣羡兩漢之心也。以故經綸於事物。然未嘗滯心於事物也。龍川則已有欣羡漢唐之心矣。則已滯心於事物矣。故曰得其粗。然天理之在人心者萬古不息。此即堯舜之所以為堯舜也。龍川失在欣羨漢唐之心未去耳。去其欣羨漢唐之心。堯舜之至者即天理之在人心者而已。天理之在人心萬古不息者流行於事物。此即其備於我者也。龍川失在滯心於事物耳。去其滯心於事物。皆備於我者。即其流行於事物者也。其不可以一變而至道者乎。吾故附於河汾而極論之。_
讀大學衍義補膚見序|盧文弨|賀編1827|卷一學術一原學|前明胡端敏公。前發甯王宸濠不軌事。以罪去。後事驗得雪。復用于時。人以是稱之至今。而不知其侃侃正論。有關于天下國家之大計者正多也。公為吾邑臨江鄉人。其裔孫以公所著膚見二卷示余。屬為之序。?公讀邱文莊公大學衍義補。而著其所欲設施者如此。其中有云。吾嘗于某疏中備陳之。則此為公登朝以後之書也。嘗慨夫世之學者。自為秀才時。即專以決策發科為念。一旦得志。推之無本而措之無術。鮮不為國家病。夫士當其困窮里巷。其於朝廷政事之得失。容或不能盡知。若既已在其位矣。於事有所不便。令有所難行。疾苦之所致。禍患之所伏。豈可以不知。既知之則當思所以處之。思處之則必取古人之良法美意而推擇用之。然彼溺於富貴者。既不足以語此。其少欲有為者。又或囿於一偏之識。不知通變之宜。違古而失。泥古亦失。國家何賴焉。若公此書。或增成文莊之義。以為必可行。或摘抉其弊。以為必不可行。文莊之以微文見意。與其所遷就而不敢言者。公則一一引伸而別白之。余讀公之書。而歎公之識微知著。其議論平正通達。實過文莊遠甚。何以明之。史稱文莊性褊狹。與劉健王恕不相通。御史言事不合意。輒面斥之。公有是乎。方大禮議起之時。公家居。持論頗與張璁桂萼合。然終身未嘗與之比。迨諸君子廷杖。而公復上書諫。其虛衷觀理。庶幾可與其中立而不倚矣。且即其書求之。邱氏言敬大臣。而公則以為體?臣亦當詳也。邱氏極論周官安富之道。而公則以為今有司之為富家役者亦多也。邱氏欲以餘田準丁。謂如是則丁不匿。而公則以為是教之使匿也。邱氏既知鈔法之不便。而又欲強立一法以必其行。公則以為斷然不可行也。邱氏有取於董搏霄運糧之法。而公則以為如其言。百里當用三千六百人。日遞米二百石。實計人日運米五升五合餘耳。奈何以為便而取之。殆未之思也。至若宦官近習之弊。在當時所宜救正者。事孰大于此。而邱氏無一言及之。公獨危言正論。一無所撓。此尤為人所不易及者。余故以公為過於邱氏。非私言也。夫以公之通曉治體如此。而於論治何也。猶曰身未親歷未敢以為必然。其論西番也亦如是。不諱其所不知。然則是惟無言。言則必明見其可行而後從而言之。此豈與世之以冥冥決事者可同日而道哉。學者讀是書。當知古人仕學之不苟。而求其所以用心。雖處極盛之朝。瞿然思所以為持盈保泰計者。亦致不可忽也。文莊之書世多有。得是書輔而行之。不益盡善而無弊乎。書之以諗天下之留意於治道者。__　_
辨志|張爾岐|賀編1827|卷一學術一原學|人之生也。未始有異也。而卒至於大異者何也。人生而呱呱以啼。啞啞以笑。蝡蝡以動。惕惕以息。無以異也。出而就傅。朝授之讀。暮課之義。同一聖人之易書詩禮春秋也。及其既成或為百世之人焉。或為天下之人焉。或為一國一鄉之人焉。其劣者為一室之人七尺之人焉。至於最劣則為不具之人異類之人焉。言為世法。動為世表。存則儀其人。沒則傳其書。流風餘澤。久而愈新者。百世之人也。功在生民。業隆匡濟。身存則天下賴之以安。身亡則天下莫知所恃者。天下之人也。恩施沾乎一域。行能表乎一方。業未大光。立身無負者。一國一鄉之人也。若夫智慮不離乎鍾釜。慈愛不外乎妻子。則一室之人而[已](己)。耽口體之養。徇耳目之娛。膜外?置不通?癢者。則七尺之人而[已](己)。篤於所嗜。瞀亂荒遺。則不具之人。因而敗度滅義。為民蠹害者。則為異類之人也。豈有生之始遽不同如此哉。抑豈有驅迫限制為之區別致然哉。習為之耳。習之不同。志為之耳。志在乎此。則習在乎此矣。志在乎彼。則習在乎彼矣。子曰。苟志於仁矣。無惡也。言志之不可不定也。故志乎道義。未有入於貨利者也。志乎貨利。未有幸而為道義者也。志乎道義。則每進而上。志乎貨利。則每趨而下。其端甚微。其效甚巨。近在胸臆之間。而周天地之內。定之一息之頃。而著之百年之久。志之為物。往而必達。圖而必成。及其既達。則不可以返也。及其既成。則不可以改也。世之誦周公孔子之言。通其義以售於世者。項相望也。周公孔子之遺教。未聞有見諸行事。被於上下者。豈少而習之。長而忘之歟。無亦誦周公孔子。志不在周公孔子也。志不在周公孔子。則所志必貨利矣。以志在貨利之人。而乘富貴之資。制斯人之命。吾悲民生之日蹙也。今夫種之播於地也。種粱菽則粱菽矣。種烏附則烏附矣。雨露之滋。壅培之力。各如所種。以成效焉。粱菽成則人賴其養。烏附成則人被其毒。學不正志。而勤其佔畢。廣其聞見。美其文辭。以售於世。則所學於古之人者。皆其毒人自利之籍也。嗚呼。學者一日之志。天下治亂之原。生人憂樂之本矣。學記曰凡學官先事。士先志。故未官者必使正其志。教而不知先志。學而不知尚。志欲天下治隆而俗美。何繇得哉。故人之漫無所志。安坐飽食而[已](己)者。自棄者也。舍其道義。而汲汲貨利。不知自返者。將致毒於人以賊其身者也。自棄。不可也。毒人而以賊其身。愈不可也。且也。志在道義。未有不得乎道義者也。窮與達均得焉。志在貨利。未必貨利之果得也。而道義[已](己)坐失矣。人苟審乎內與外之分。必得與不必得之數。亦可以定所志哉。_
通今日知錄|顧炎武|賀編1827|卷一學術一原學|漢時天子所藏之書。皆令人臣得觀之。故劉歆謂外則有太常太史博士之藏。內則有延閣廣內秘室之府。而司馬遷為太史令。紬石室金匱之書。劉向楊雄校書天祿閣。班斿進讀?書。上器其能。賜以秘書之副。東京則班固傅毅為蘭臺令史。並典校書。曹褒於東觀撰次禮事。而安帝永初中。詔謁者劉珍。及博士議郎四掾府史。五十餘人。詣東觀校定五經諸子傳記。竇章之被薦。黃香之受詔。亦得至焉。晉宋以下。此典不廢。左思王儉張纘之流。咸讀秘書。載之史傳。而柳世隆至借給二千卷。唐則魏徵虞世南岑文本褚遂良顏師古。皆為秘書監。選五品以上子孫工書者。手書繕寫。藏於內庫。而元宗命宏文館學士元行沖。通選古今書目。名為?書四錄。以陽城之好學。至求為集賢院吏。乃得讀之。宋有史館昭文館集賢院。謂之三館。太宗別建崇文院。中為秘閣。藏三館真本書籍萬餘卷。置直閣校理。仁宗復命繕寫校勘。以參知政事一人領之。書成。藏於太清樓。而范仲淹等嘗為提舉。且求書之詔無代不下。故民間之書得上之天子。而天子之書。亦往往傳之士大夫。自洪武平元。所收多南宋以來舊本。藏之秘府。垂三百年。無人得見。而昔時取士一史三史之科。又皆停廢。天下之士於是乎不知古。司馬遷之史記。班固之漢書。干寶之晉書。柳芳之唐歷。吳兢之唐春秋。李燾之宋長編。並以當時流布。至於會要日歷之類。南渡以來。士大夫家。亦多有之。未嘗禁止。今則實錄之進。焚草於太液池。藏真於皇史宬。在朝之臣。非預纂修。皆不得見。而野史家傳。遂得以孤行於世。天下之士於是乎不知今。是雖以夫子之聖起於今世。學夏殷禮而無從。學周禮而又無從也。況其下焉者乎。豈非密於禁史而疏於作。人工於藏書而拙於敷教邪。遂使帷囊同毀。空聞七略之名。冢壁皆殘。不?六經之字。鳴呼悕矣。_
治河工程|靳輔|賀編1827|卷一百一工政七河防六|自禹之後。治水之人多矣。而不詳其所治之法。詳所治之法者。?自歐陽元至正河防記始也。夫治水非徒法也。因乎地形。察乎水勢。而加之以精思神用焉。然規矩備。而婁之明。輸之巧。不更加乎。河防一覽備矣。臣不才。督河十有餘年。治防事宜。不能希附前人。然河流變遷。運道改易。宜於今者。或不必膠於古。故凡見之施行者。亦不敢不錄而存之。以備後此芻蕘之採。其繁且大者。辭不厭詳焉。__一曰大興經理。凡大工之興。先審其全勢。全勢既審。必以全力為之。未有畏其大且難。而曰吾姑以紓目前之急已也。康熙十六年以前。淮潰於東。黃決於北。運涸於中。而半壁淮南與雲梯海口。且滄桑互易。此時若不將兩河上下之全勢。統行規畫。源流並治。疏塞俱施。而但為補苴旦夕之謀。勢必潰敗決裂而不可收拾。臣受事之始。正值軍興?午。籌餉維艱。而經理河工八疏。所計工程極大。請帑至數百萬計。而廷臣不無其難其慎。而我　　皇上睿謀獨斷。不惜大費。悉準施行。此兩河之得以復故也。__二曰首嚴處分。天下事莫不成於明作。而敗於因循。但人情當積疲之後。委靡不振。無論賢不肖。皆狃以為固然。非有以大震動之。則賢者無以勸。而不肖者無以懼。自兩河失故十有餘年。夙弊相沿。廢弛日甚。司道委之府佐。府佐委之州縣。州縣委之佐雜。而府州縣之正印。則袖手?觀。辦物料則累月經年。計夫役則有名無實。覈工程則苟且支吾。懲不勝懲。雖河臣亦無如之何。康熙十六年。題請嗣後凡黃運隄岸修築。各定年限。其汛地沖決。及催夫不發。辦料不前。推卸遲誤。並不行轉催不行確查具題之上司。增定新例。較昔彌嚴。其薦舉大計等典。凡有河地方之道府州縣。正印佐貳等官。俱將河工一併考成。從此人知儆惕。舉千數百里之大工。屈指限期以告竣焉。__三曰改增官守。兩河襟帶數千里。全在大小?有司。贊襄戮力。必使人如臂指。而後其令行。必使人無觀望。而後其心一。必使人知懲勸。而後其力殫。往時河官之制。設分司四員。以部郎領其事。三年一易以為常。夫部郎之親民也。視郡邑有間。舉事率多格滯。且以年之有限也。往往履任之初。皆迂?。及車輕路熟。又以瓜期去。故請撤部郎。而歸之監司郡丞。蓋監司郡丞之於郡邑。呼吸一氣。事易集。且可遴選其諳練者以名聞。又其歲月。責其成功。是以吏習民安而政克舉。然大工龐雜。又非數郡丞可理。故又分設監理分理者。畫疆任責。俾各專其事。展其長。以課其殿最。而黜陟行焉。而河工無不效力之員矣。__四曰設立河營。舊制沿河隄岸。額設河夫。以供修防之役。然有司按籍簽點。必假手於吏胥。由吏胥而及之鄉長里甲。大都冒張虛數。臨時倩應老弱。故名存實亡。而功以墮也。今改設河兵八營。營領以守備。遞為千把總。一以軍政部署之。令其亡故除補有報。逐日力作有程。各畫疆而守。計工而作。視其勤惰。而賞罰行焉。有事則東西併力。彼此相援。無事則索綯藝柳。巡視狐獾窟穴。較額夫舊制。有條而不紊。有實而可覈矣。然守弁惟以督率興作為務。至於錢糧出入。稽查商?。非文職不可。故有一備。即有一廳員監之。然後文武相資。而事易集焉。__五曰挑濬引河。塞決之方。必先殺其勢。平其怒。而後人力得施焉。則莫如引河之善也。引河之用有三。一曰分流以緩衝也。河一決。則全流盡趨決口。奔騰激蕩。樁埽無所施。應於對岸上流。別開一河以引之。則決口緩矣。一曰預浚以迎溜也。河身既淤為平陸。既異日黃流歸故。必漲溢而他潰。故必預開一渠以迎之。務使水至歸渠。遂其湍迅之勢。則刷沙有力。而後無?出之虞。一曰挽險以保隄也。河性猛烈。方其順流而下也。則藉其猛以刷沙。當其橫突而至也。則挾其猛以崩岸。故當其?忽激射之時。宜酌左右之中。急開一渠。以挽所沖之溜頭。引入中流。以奪其勢。而後危隄可保。故曰其用有三也。至於度土地高卑之數。以定挑挖之淺深。驗土性淤鬆之殊。以酌渠路之去取。又在任事者之盡心焉。挑河之法固宜相土地之淤鬆以施浚然亦有本無鬆土不得不於淤處挑挖者後水到之時不比浮沙易刷此等水中之淤最難施力必須初開之時分外加深乃可__六曰開闢海口。雲梯關者。不知名自何時。乃黃淮二瀆。所由以入海者也。往時關外即海。自宋神宗十年。黃河南徙。距今僅七百年。而關外洲灘。遠至一百二十里。大抵日淤一寸。海濱父老言。更歷千年。便可策馬而上雲臺山。理容有之。此皆黃河出海之餘沙也。自河道內潰。會同之勢弱。下流不能暢注出海。而海口之沙日淤。海口日淤。而上流愈壅。以致漫決頻仍。內訌而不之止。故凡議河事者。莫不力言挑濬。而不知其勢有必不可者。何也。挑浚之口。最狹淺亦須寬至里。深及丈。方可通流。以土方之算。授工計萬夫。三日之力。不及里之一分。且漸近海濱。人難駐足。加以滔天之潮汐。一日再至。不特隨浚隨淤。尤恐內水未及出。而潮水先從之而入矣。夫海口之高。皆因關外原屬坪廠漫灘。以故出關之水。亦隨地散渙。散渙則無力。無力則沙停耳。禹貢紀河之入海曰。同為逆河入於海。夫河也而以逆名。海湧而上。河流而下。兩相敵而後入。故逆也。既播之為九。又曷為而同之。不同則力不一。力不一則不能逆海而入也。禹貢聖人之書。其言不可易也。又考河防一覽。潘季馴有言曰。海無可浚之理。惟有導河以歸之海。然河非可以人力導。惟有善治隄防。俾無?溢。則水由地中。沙隨水去也。季馴近世之能臣。其言固不當易也。今日之雲梯關外。是即今日之逆河也。而不隄以求其同。不同以求其入海也得乎。爰是自清口以下。至雲梯關三百餘里。挑引河以導其流。於關外兩岸。築隄一萬八千餘丈。凡出關散渙之水。咸逼束於中。涓滴不得外溢。從此二瀆就軌。一往急湍。沖沙有力。海口之壅積。不浚而自闢矣。__七曰塞決先後。河水當泛濫奔溢之時。其決口必非一處。或大或小。或上或下。議塞者莫不先大而後小。先上而後下。而不知其理有不然者。?大口難塞。非踰旬累月不能竣。迨大口工竣。而小口又復汕刷而成大。雖用裹頭套護之法。第能使之不闊。不能使之不深。然亦未有中泓既深。而兩端不塌陷者。則是所塞之工。處處皆大口矣。夫大口既寬闊。至於成河止矣。必不至更刷而大。急將諸小口盡行堵塞。而後以全力施之大者。至於先下而後上。從事乎其所易。其理亦然。截其尾。毋攖其鋒。下口既截。而後以全力施其上。或挑引河。或築攔水壩。或中流築越壩。審勢置宜。而大者小者。當亦無有不受治者矣。__八曰量水減洩。至柔莫如水。然苟不得其平。則雖天下之至剛者不能禦。平水之法奈何。曰。量入為出而已。今使上流河身至寬至深。而下流河身不敵其半。或更減而半之。勢必懷山襄陵。而潰決之患生。夫河面窄狹之處。或城鎮山岡。不可開闢。我則於其上下流相度地形。多建滾水閘壩及涵洞。放入通水之溝渠。以測土方之法移而測水。務使所洩之數。適稱所溢之數。則其怒平矣。至其下或復寬闊如故。又恐其力弱而流緩。流緩而沙停則仍引上流。所流所洩之水歸之正河。以一其力。如是。則雖以洪河之浩瀚。而盈虛消長之權。操之自我。不難擇便利而疏導之矣。__九曰防守險工。防河之要。惟有守險工而已。黃河之易決。莫如中州。其地土鬆而沙多。每一坍陷。輒至數百丈。然其地寬曠。不與水爭地。其築隄甚遠。至近者亦三五里。此隄不守。復築一隄以守之。河流去隄身既遠。則游波寬緩。亦不能深入。勢必復引而他去。而淤灘仍為平陸。故雖險而易守也。江南自徐邳而下。大抵皆城郭室廬。村鎮繁庶。不得不畫地戒嚴。亦其勢然矣。守險之方有三。一曰埽。二曰逼水壩。三曰引河。三者之用。各有其宜。當風抵溜。其埽必柳七而草三。何也。柳多則重而入底。然無草則又疏而漏。故必骨以柳而肉以草也。禦冰凌之埽。必丁頭而無橫。何也。冰堅鋒利。橫下埽則小擦而靡。大磕必折也。然埽灣之處。則丁頭埽。又兜溜而易衝。必用順埽。魚鱗櫛比而下之。然後可以抵溜而固隄。至十分危急。搜根刷底。上隄而下坐。埽不能禦。則急於上流築逼水壩。回其溜而注之對岸。或一二三道。若止一道。恐河流悍烈。壩一摧而提即不可救也。若開引河。則其費甚鉅。又必酌地形而為之。若正河之身迤而曲。如弓之背。引河之身徑而直。如弓之絃。則河流自必舍弓背而趨弓弦。險可立平。若曲折遠近。不甚相懸。河雖開無益也。諸如此者。殆如禦敵然。埽之用。是固其城垣者也。壩之用。捍之於郊外者也。引河之用。援師至近。開營而延敵者也。夫吾既修其內備。而外又或捍之。或延之。敵雖強。未有不遷怒而改圖者。保險之法盡矣。自徐邳以至海口千有餘里險工甚多有昔險而今平者亦有昔平而今險者?河道變遷沖刷不常之所致也前代河患在北其險多在開封大名河間東兗間今河患在南開封所屬惟滎澤北門一險當歲加埽工以防之東省曹縣傅家集一險向挑引河一道尚未成此河一成便可變險為平若江南則自徐邳以下險工不可屈指今舉其最者凡四十有六詳記之冀後此司河事者加之意焉__十曰堅築河隄。防河之法。首在於隄。然隄太逼則易決。遠則有容。而水不能溢。故險要之處。縷隄之外。又築遙隄。以備異漲。隄稍瑕即潰。與無隄同。必選擇淤土。每覆土一尺。即夯硪三回。築畢。用鐵錐杵孔。沃以水。水不滲漏為度。然亦有純淤土而滲漏者。則其土必太堅。錐不易入。其捍水尤有力。且土必龜坼為驗。隄之高卑。因地勢而低昂之。用水平打量。毋一概以丈尺為憑。以水面為準。築隄之法。陡則易圮。如隄根六丈。頂止二丈。俾馬可上下。隄面及根。必多種茸草以?之。?草能柔水性。能庇雨淋。而坦坡又可殺風浪之怒也。其取土宜於十五丈之外。切忌?隄挖取。以致積水成河。刷損隄根。然取土有遠近難易之辨。故其工植之多寡。視其遠近難易而增減之。又土方之數。有虛實上下之辨。故其功值之多寡。復視其虛實上下而差等之。隄成之後。必密栽柳葦茭草。使其茁衍叢布。根株糾結。則雖遇風大作。總不能鼓浪衝突。此護隄之最要策也。__十一曰堵口諸要。河決之始。如用埽裹頭。以防汕刷。築逼水壩。開引河。簽樁必須深釘入底。以防懸空誤事。河防一覽所載備矣。至於沉繫埽箇。全在揪頭繩索。其力尤重於樁。必須多而壯。埽必重而後沉。當柳七而草三。填土之後。儻埽工之外。忽起翻花大浪。急須於隄內下埽填土。晝夜壓截。其翻花浪起於數十丈之內尤易。若起百丈之外則危矣。其隄工若但坍陷而平下。猶可填土加埽。若一懸空則危矣。若內外傾欹。亦不可救。此河防所不載。堵決者不可不知也。__十二曰就水築隄。於水中築隄。取土最遠。或至數十里外。工費不貲者。當用水中取土之法。其法先定隄基。隨用船裝遠土。於水中築成圍埂。其埂出水二尺。中闊三十丈。長五十丈。圍埂既成。用草糾防護。隨將埂內之水車乾。然後於離隄基十五丈之外起土。挑至隄基之上。密加夯硪。築成大隄。其隄如應頂闊一丈。底寬十丈。高一丈六尺。每隄一丈。用土九十六方。連船裝築埂之土。并戽水防埂。一切夫工器具料物。以及陰雨食米等項。每方約需銀二錢六分。較之尋常就遠取土之費。約省過半。__十三曰裁植柳株。凡沿河種柳。自明平江伯陳瑄始也。其根株足以護隄身。枝條足以供捲埽。清陰足以蔭縴。夫柳之功大矣。然種柳不得其法。則護隄之用微。且成活者少。惟明臣劉天和六柳說。曲盡其妙。當倣其法行之。統計每年歲修需柳下不一百萬束。自康熙二十年。勸令各官種柳。已得若干株。自二十六年以來。所用之柳取諸此。再行各營弁。凡春初防守稍暇之時。每丁計地。各課種柳若干。不過三年。沿河成林。一有不測。捲埽搶防。不煩砍運於他處。即以本汛之柳。供本汛之工。力省而工易集。所益非小也。__十四曰酌用蘆葦。護隄塞決之用。莫善於埽。捲埽之用。惟草柳二者而已。?柳遇水即生。草入水而腐為土。性既宜之。且又費甚省而易採辦也。柳隨地可種。草近而取之湖堂。遠則取之海濱。湖堂所出之蘆葦。不如海濱所出者之堅實長大。每一束。抵二三束之用。但以其地遠。採辦稍艱。若抵沖塞決。非此不可。酌其工程之緩急而用之可也。__十五曰運載土方。浚河築隄之遲速。一視運土之遲速而已。初以人力有限。以驢代之。然終莫若車運之便也。夫驢之力雖勝於人。然芻秣之費。喂養之勞。倒斃之患。合而較之。殆不得當矣。車之製。常用獨輪小車。?挑土之處。大抵原隰高低。溝坑斷續。雙輪則不行。且小則往來捷而不滯也。一車所載。可得土二百斤。每日二夫。一車之所運。可抵三夫之運。較之於驢。則省芻秣喂養倒斃之累。較之於人。又無召募逃亡及陰雨坐食之害。且設遇農工興作之時。工程方亟。而夫役不斷。則車之利尤大矣。計一車之工本。不及五錢。河例。每夫工食一日四分。不過出十二天之工食。用之經年。可得三百六十夫之用矣。__十六曰採辦料物。水土之工。物料最難。雖上有經畫之總理。下有諳練之屬員。與子來之兵役。而所需不給。以至萬夫束手以待。其誤事非淺鮮也。然物料非難。採辦為難。往時河工舊例。一曰官辦。所需之物。行文於各出產之地方有司。給價買解。一曰商辦。聽各商人赴工領銀。送料交官。夫地方官有司。必假手於胥吏。由胥吏而及之於各行戶。層層剝蝕。至料戶或分文不給。及運料到工。而所專管之官。貪婪不職者。更復式外苛求。不肯即收。小民不堪其命。此官辦之害也。工料之大。莫如樁木。而商人領價。大都真偽相半。其真商領銀入己。分派各小行。其植必虧。偽者實無資本。夤緣冒領。花費拖欠。此商辦之害也。至於大工急於星火。而文檄追比。催督不前。常至四五年。種種誤工。則一也。臣蒞事以來。稔悉此弊。再三斟酌。終無至當之策。若竟委之在工各官。恐破冒多。若專委之胥役。又恐勢輕而無濟。惟有擇員而任。以鼓勵懲勸之為稍愈耳。除歲修物料不多。不必差員。其大工物料。若葦草●麻之屬。當委之臨近各邑佐貳。彼既與工近。習知在工所需之物。必不敢欺且淹。其樁木之屬。當精選廉幹之府佐貳。專行買解。所辦之木。果堅大如式。價值不浮。又往來迅速。克濟大工者。工竣題請優?。否者請黜亦如之。庶幾人知自勵矣。__附六柳說_　余行中州歷觀隄岸絕無極堅者且附隄少盤結繁密之草與南方大異為之憂虞乃審思備詢而得植六柳法　一曰臥柳凡春初築隄每月用土一層即於隄內外邊箱各橫鋪如錢如指柳枝一層每枝距尺許毋太稀疏土內橫鋪二小尺餘土面止?二小寸毋過長自隄根直栽至頂不許間少　二曰低柳凡舊隄及新隄不係栽柳時月修築者俱候春初用小引橛於隄內外自根至頂俱栽柳如錢如指大者縱橫各距一小尺許亦入土二小尺許土面亦祇?二小寸　三曰編柳凡近河數里緊要去處不分新舊隄岸俱用柳樁如雞子大四尺長者用引橛先從隄根密栽一層六七寸一株入土三小尺土面?一尺許郤將小柳臥栽一層亦內?二尺外?二三寸郤用柳條將柳樁編高五寸如編籬法內用土築實平滿又臥栽小柳一層又用柳條編高五寸於內用土築實平滿如此二次即與先栽一尺柳樁平矣卻於上退回五寸仍用引橛密栽樁一層亦栽臥柳編柳各二次亦用土築實平滿如隄高一丈則依此栽十層即平矣以上三法皆專為固護隄岸?將來內則根株固結外則枝葉綢繆名為活龍埽尾雖風浪衝激可保無虞而枝梢之利亦不可勝用矣北方雨少草稀歷閱舊隄有築已數年而草猶未茂者切不可輕忽前法運河黃河通用可也　四曰深柳前三法祇可護隄以防漲溢之水如倒岸衝隄之水亦難矣凡近河及河勢將衝之處隄岸雖遠俱宜急栽深柳將所造長四尺長八尺長一丈二尺數等鐵裹引橛自短而長以次釘穴俾深然後將勁直帶梢柳枝如根梢俱大者為上否則不拘大小惟取長直但下如雞子上儘枝梢長如式者皆可用連皮栽入即用稀泥灌滿穴道毋令動搖上儘枝梢或數枝全?切不可單少其出土長短不拘亦須二三尺以上每縱橫五尺即栽一株仍視河勢緩急多栽則十餘層少則四五層數年之後下則根株固結入土愈深上則枝梢長茂將來河水衝嚙亦可障禦或因之外編巨柳長樁內實梢草埽土不猶愈乎臨水下埽以繩繫岸以樁釘土隨下隨沖勞費無極者乎　五曰漫柳凡坡水漫流之處難以築隄惟沿河兩岸密栽低小檉柳數十層俗名隨河柳不畏渰沒每遇水漲既退則泥沙委積即可高尺餘或數寸許隨淤隨漲每年數次數年之後不假人力自成巨隄矣如沿河居民各分地界築一二尺餘縷水小隄上栽檉柳尤易淤積成高一二年間隄內即可種麥用功甚省而為效甚大黃河用之　六曰高柳照常於內隄外用高大柳樁成行栽植不可稀少黃河用之運河則於隄面栽植以便牽挽__附土方則例_　土以方一丈高一尺為一方然有上方下方之別焉有專挑兼築之分焉至挑河又有起土淺深之不同焉築隄亦有運土主客之不同焉其土方工值更有人力強弱之不同焉以江南而論自邳州睢甯縣起至碭山縣止每築土一方給銀一錢四分自宿遷縣起至山陽縣止并揚屬各州縣每一方增銀一分此題定之例也__　主土者就近挑挖之土以所築之隄為準者也取土之法最忌逼隄?逼隄則隄址卑窪便有積水傷隄之患故必離隄十五丈之外取之取起之土挑至隄基之上用大石夯硪之或以七寸為一層夯至五寸或以一尺為一層夯至七寸然後再上一層土如前法夯之務要自底至頂層層夯硪打就則徹底堅固可免滲水之患每隄高一尺兩面坦坡必須築寬六尺如高一丈之隄應築寬六尺之隄底再加隄身頂底各寬二丈共計頂寬二丈底寬八丈高一丈用勾股法科之每丈計築成上方土五十方每方一錢五分應給銀七兩五錢也__　客土者迤遠挑運之土以所起之土為準者也如此處必須築隄而沿隄俱係積水湖蕩畚鍤難施勢必別處取土用船裝運高寶定例以五十大籮為一方每籮約重二百餘斤每方約重一萬斤連搬運上船工銀六分運至工所又工銀八分由船而運至隄上又工銀五分隄基之上再加硪夫夯硪又須工銀二分通計虛土一方共費銀二錢一分止築成上方堅實隄土七分也__　專挑者止挑去河身之土而不係築隄者也所挑之土必離河邊四五丈地面方許卸棄若就近竟卸一經淋雨仍復淌入河內矣其挑河工價以所挑河之淺深為準凡挑三四尺深者每方給銀六分五六尺深者加一分七八尺深者九尺一丈深者一丈一二尺深者一丈三四尺深者遞加一分至一錢一分止?六尺深以上之河無翻塘戽水之勞不過每方六七分而止其挑深七尺者未免有水一丈以外泉水愈多故給銀遞加若黃河之內流沙陷足施工最難必須設法挑挖大抵每方遞加一分七八尺深者給銀九分至一丈三四尺深者給銀一錢二分然又當審工程之難易如人夫易募雨水不多地高泉涸之處尚可省一分也__　兼築者即用挑河之土以築防河之隄也如所挑之河有必須築隄者其所挑之土必須卸於應築隄基之上照依前式徹底夯硪成隄如此則一舉而隄河成每挑土一方照挑河工銀外另加攤土夯硪銀二分此挑河兼築隄作下方工價科算以河工挑成為準者也更有雖挑河而重在築隄者每上方土一方給銀一錢六七分不等此以隄土築成為準者也總之視工程之難易而斟酌之上方下方者以築成隄工之實土為上方土塘所取之鬆土為下方也然一隄之中亦自有上方下方之別如築隄一丈則以平地自一尺起至五尺為下方自六尺至一丈為上方如築隄一丈二尺則以一尺至六尺為下方七尺至丈二為上方?築隄之法愈高則愈難故必先為斟酌難易而等差其工價庶鋪底者不致以易工而多取值收頂者不致以難工而寡取值勞逸之勢雖殊而高下之值則均也然土方工價雖題有定額亦不過舉大概而言若築隄高至一丈四五尺自不得泥一定之例況取土更有遠近之不同甚至紮簰舖路遠取稀泥於污淖之中而成隄者其工價不啻加倍有至三錢餘一方者更難執一而論是在司其事者相地勢之高卑遠近而變通之可也__　_
治河要語|丁愷曾|賀編1827|卷一百一工政七河防六|　隄工篇_凡土之性。高者堅。下者渙。堅者老。雖衝蕩而凝以結。渙者反是。而浮沙漫散。因水而揚。故築隄者度勢急也。度勢之道。探以水平。高下攸別。而標以識之。墩以封之。斯起伏審。築隄之道有顛有基。無過瘠亦無過腫。凡水之勢。浮者震蕩而有力。顛過瘠則不可禁也。而腫之則土厚。風日不能入。脈內發而牽引剝也。如瘠其基。所憑既薄。疊而上之。必愈峭。必愈危。而?可立見。故腫無嫌以為固。夫基無定而顛有憑。道在先定其顛。而下遞增之。遞增之法。以六尺為率。?隄高丈者。其顛宜丈之三。以六尺加之。至基而得九。此所謂六收法也。由此以推。凡地下尺者。隄高必加尺以取平。而基必加六尺可知也。如是則相勢遞加。雖數十百里地勢不齊。而隄之高低如一可知也。隄如一。則波濤洶湧而一束於隄。無此盈彼縮可知也。豈有旁溢哉。__凡隄之名五。有縷有遙有越有格有戧。臨河曰縷。遠河曰遙。薄而為重門曰越。越分內外。因時制宜也。河有變遷。於遙越中預築以捍曰格。溜蕩隄基。於後牮附。可捲埽。可防滲。總謂之戧。凡此五者。隄之異名也。縷隄之法。外垣內險。外不坦則登者艱。內不險則下埽也礙而無力。如?如坡。既?且平。四二收分。人許許而升。埽閣閣而落。斯縷之善也。遙隄之形。若斧若鞍。內外平收。必堅且穩。雖蹴踏不頹。__凡築隄之事。官憚煩則役惜力。何也。役任其全。則多土而少硪。土多者硪力不勝。硪少者土氣仍疏。硪不勝則上急而下散。土氣疏則或蟄或冒。其究也。上土以無著而陷。故土可委於役。而硪不可委於役。此之不可不知也。__凡築隄之事。底必薄其土。土薄遇硪。鐵石斯堅。準是加工。層疊相乘。而脈發無患。此不可不知也。__凡築隄之事。工之不能不分於夫役者。勢也。夫役之各分為界者。情也。以夫役之眾。有別界之心。兩界之際。彼此交諉。事畢而合之。補綴有痕。雖絲髮皆隙。強加硪力。又震發前築。激湍砅衝。豁然開矣。此又不可不知也。__地性不同。為土為沙。土者粘。沙者散。多沙之隄。風颺之。雨坍之。既剝既削。必卑必薄。雖臻人工。未為美善。故輦土無畏遠。封蓋無過薄。勿儉半尺。硪?數四。此沙隄之固也。__凡平地數經人跡。外結皮。聯以新土。若粉傅然。草之芊眠。其根如織。遽覆新壤。必抗不入。待腐而隙生焉。上下割判。此大患也。故硪舊土者。欲其齟齬成齒。與生者交也。土勿塊者。恐其瓏而不附也。鏟草木者。防內間也。擇潤土者。恐其燥而抵硪。又恐逐水成隙也。虛土寸之八。可實寸之五。硪必三加而後定。從是疊加。固如鑄矣。然後播以卉種。葉絲披如簑。根蟠結如甲。如簑則驚風驟雨不濡也。如甲則飛沫濺瀑不穿也。__凡增高培厚。能合一乎。舊堤可附。能勿捍乎。故逸者。勞之占也。舊者。新之媒也。法當視如平地而築之。則不遠焉。行硪同也。鏟草樹同也。切坡成?。各廣尺。犬牙制伏。新舊吐吞。舊顛?寸有奇。覆以新土而築之。而高之則補接化。其不裂者以此。__　隄漏篇_水潦暴漲。驚濤如擣。隙者綻。罅者漏。可臆也。水勢未平。綻漏何尋。強築強補者禍必渥。必探水情。必度地勢。視隄腳之地。內低外一二尺。而隄外水沒止二三尺者。水勢猶小。如附以土。人少艱成。人眾損隄。智者忌之。攔以月隄。閉其氣也。弰接大隄。以為密也。長或二十丈。或三十丈。其基尋巔半尺。以為固也。水勿使伸脊。勿聽昂首。月隄水滿內外相抵則氣不洩。氣不洩則水平。無衝觸隄土之患。然後徐自月隄兩端。實土為戧。則大隄雖隙而鞏。此內杜也。內較外低過尋。隄外水沒過五六尺者。其力猛。其勢大。毋急而邀之。毋剛而制之。飛運●草。利在柔。外擇坦坢。利在遠。草鋪坦坢至數十丈。草土相間。齊水後已。土遇草而?水。遇土而止。剛以柔濟。母以子死。夫然後漏可斷也。夫役往來。踐草行隄。勿傷坦坢。斯浮坪可保而不慮沖蕩。此外杜也。__有覆釜者。有塞絮者。皆相其縈漩。泅其大小。徐塞故絮。或覆之釜。繞土成井。出水實土。復椓杙埽由井外。必密必周。世既知之。但小滲可杜。大險難濟。夫水浸隄坡。埽工下陷。明險可防。患在井穿。在獾洞。串水內匯。埽臺外整。材暗撤。埽密移。凍塊搘撐。●●瓏。卒遇異漲。瓦計日解也。塞以絮。數塞必陷。覆以釜。數覆必坍。更眾手分拏。眾足蹂躪。浮坪去。湧泉出。沕潏潡射。莫復救矣。譬腸胃內腐。外創暴發。不內補而外敷也。噫。__或曰內外杜良矣。隄隙勿問諸。曰彼急法耳。水勢逢湧。強築未可已。豫道但塞。宜●且輕。忌剛且重。柔毛嬋引渣濁。喜附水。入沙停如彌斯縫●輕之利也。外入觸隔。內漂無情。翹擱攻擠。沖以致潰。剛重之害也。善治者。目水之懈。捫隄之隙。由進水埽側。椓杙必密。以便襄。鍬其裂隄必盡。以求實。勿入以土。以免演。多實軟草必順埽。以取堅。虛埽實抱。以土周之。內三外七。登登其築。故漏絕而激波不射。此謂患後之豫。__竊料一字列埽。而中砅擊為門。則上下無附。激掀安窮。補綴不慎。疑長疑短。新埽搖搖。故埽圾圾。非道也。故補無急也。在先椓杙故埽而探其缺。暗樁搘乎塊石●平夫後相兩端為式。以準新埽。斜正協。長短宜。坎坎其力。殖殖落之。如錮矣。故短者。?洞也。長者。偃月也。埆者。魚?之潛也。補者恒忌之。__治河之逸在窮冬。無汃耳而冰稜生焉。既芒且角。乘風而攛。患之藏也。是謂凌汛。不為之所。則刳埽。則鑿隄。瞬經伏汛。而洞串埽欹。非夙計矣。夫福有基。禍有胎。故納之絕之莫後。則可比其木以為護也。則可掉舟以檢也。則可掘之剔之以除其●也。如醫毒然。必及其肉而肌可生。套之以埽。敷之以土。齊而交木騎之。又重椓杙。是理於病之伏者。亡羊補牢。豈足以知之。__　河決篇_水無情而有性。其性下。故以下為道。而智者順之。難之者曰。順其性。則水流益下。今河水高於平地。決則四出如歸。挽而上焉逆也。古去其害用順。今享其利用逆。是大不然。何也。防之過不及而決焉。奔騰下注。非其質也。當是時。水怒激而苦淺。人版築而苦深。人之力非水之敵也明矣。而逆杜之。水甘聽乎。角不已而變生焉。曠日積月。杜愈難而河全病。害至渥也。善救者。不與水爭。而與水讓。會地之形。控水之馳。循次行之。而水斯不逞。蓋任公子之釣。何以加茲。__有杜頂衝決口之法。頂衝者。水之故道。折如屋角。隄橫築以轉水。水直下以穿隄。水勁隄開。遂成口門。飛流直入而故道淤。故道淤而口門水亦愈駛。夫水行正猛。怒宜殺也。水力正銳。首勿擊也。道在用絕薪止火之法。而開掘引河以分其勢。第直河大溜。必走中泓。對岸近所。開掘??。而上游初轉之處。不無引河河頭。則仍於對岸遠尋以開之。而杜合亦無過驟。先護故埽。先裹決口。俟引河將成而進埽束溜。至十之三。溜急而埽下難。方通引河以減大溜。或引河撤水半者。是口門之水仍半也。而口門之水。業不可遠回以就引。則相其大勢無更。即如故捲下。不然。則於引河河頭下。對岸有崖可憑者。建大挑水壩。抑或崖岸無憑。則於口門之下覓開小引河。事難豫謀。臨難制勝。豈直為兵順哉。__有杜埽灣決口之法。頂沖角方。埽灣角圓。方則大溜射口門中泓。圓則大溜或在口門左右沖射。中泓者大勢全入。而故道將淤。溜不定左右者。性尚游移。而故道未絕。故智者審之。凡水之游移者。雖所趨不專。然既可破埽而為門。則斜射之力亦健。斜射既久。則力亦漸專。而或成頂沖。夫水之健不可犯。而斜射之勢。則可相而制之。喜治水者。知斜射之勢可制也。則勿攖其中泓。而以斜治斜。以斜治斜。則水之勁者可柔。急者可緩。既柔且緩。則口門可以進埽。而立杜無難。或請其說。曰無他也。擇大溜之左右。去口門數十丈或百丈。據上游而建挑水大壩而已矣。其無崖岸可就者。即接大隄建隄。用順埽保護。挑水歸槽而已矣。其變頂沖者。則於初變時。急接長隄挑壩。隄高上游埽臺而已矣。至開掘引河。治同頂沖。是又事不豫謀。輕疾變重。萬不獲已者。__若夫井穿獾洞。或隄工日久。循視稍疏。因漲與潰。勢極洶湧。猶行漫灘。此惟急下裹頭。俟汛退流緩而杜之。無足難者。惟隄下舊有支河。隨汛歸溜。杜合斯難。則宜及汛水未落。預杜以防變。此又疏防決口之杜法也。凡此三者。操縱宜也。趨避得也。水不試強。人不逞力。以視逆而遏之者。勞耶逸耶。得耶失耶。智者辨旃。__埽以止水。臺以下埽。埽臺得勢。則免周章。是必相決口而為之所。其水行中泓。宜左右平受。無齟齬。無高低。雙?巖如。埽工鋪如。無偏無倚。是於頂沖宜。如溜或偏左。則左宜出埽。逼水中行。故埽臺宜左近右遠。遠或至八九丈。俟左下二三埽。大溜稍直。則右依序進埽。大抵斜射之水。既有壩隄以挑之。則埽臺亦不可無情。故宜高右三四尺。斜迎大溜以旁要之。是謂得勢。而右受水既重。則於杜合八九之後。暫停左埽。使右埽獨進。長短如一。受水均同。雖至合龍。而猝患可免。漏偏右者如之。是於掃灣宜。__所謂裹頭者。決口開必裹以防。但決處下埽。惟暮秋水弱宜。至伏秋大汛。水勢勁激。裹益緊則水益急。故縮決隄十餘丈。斷隄入地二尺以下埽。椓樁鑲壓必周。上下水各下順埽十餘丈。水雖至無反。__杜至合龍則水坉。少不周而崩且潰矣。故近口十餘丈。則益檢各埽之揪頭滾肚暨樁橛。又於龍門十丈兩壩臺。積土數十方。始稍稍進埽一二。襄既固。方合以蘿蔔埽椓之。襄之填之。近口各埽如之。溜斷而止。然後通壓厚五尺。凡埽長十丈。兩端襄草。而中壓以土。則埽重以固。旁無揭。下無陷。__缺口既合。大溜自退。而近埽之處。必有河形。水長而分流。則漱外口沙也。埽腐遇變。患必奢。故必視裹口跌塘。其深者如外口下順埽數十丈以為護。淺則建貼心壩為內戧。更築裏越。故功保而後患捐。__凡黃河沖決。全河必病。南北兩岸。長沙沖支移溜。是必不免。三年內且有大決。是故明者慎之。詳稽而築之疏之。__　塞支篇_今有明險於此。汛水暴至。驚浪匒●。決隄而奔。埽入跕跕。是則可畏乎。今有暗險於此。河水時至。旁溢支流。盤渦灘地。貼漱隄根。是則可玩乎。古人謂明者易防。暗者難禦。故發之遲者禍恒巨。何以明其然也。夫明險之難。難在暴迅。然建隄壩。開引河。或捍之。或挽之。雖強敵亦必釋憾。而降以相從。支河之患。當分流而已有奪河之勢。迨涾●迤延。則噓吸眾川。衝隄嚙岸而不可潛。凡支河之患。非一時一地。瀾汗道里。浸淫日時。一汛未平。一汛倏至。河頭蕩以日朘。隄根滌而日孤。雖擇要險。估搶防風。而長隄千里。庸埽以遍。凡支河之患。大河上流旁洩下河必致停沙。大河沙塞。支河行地。水日高。隄日卑。一遇異漲。泛濫四出。勢必然也。今欲使正河歸流。法在毋使停沙。而沙不可去。則急杜支河。使合流以攻。水急沙行。河歸故道。則河高地卑之患。捐如也。是以障為疏之道也。__以障為疏何也。?支河自大河分流之處為河頭。盤旋灘地數十百里而仍歸大河者。為河尾。夫黃河灘地。臨河者高。倚隄者低。由築隄夫役任土畏遠。又刮隄根以速高。而河之衝蕩。復漱沙外出。以是日愈高。日愈低。一旦河頭外出。則徑奔隄根以就。下愚之夫。於灘地河身內。築壩以橫斷之。夫既外高內低。水必飛壩而過。駭水鼓怒。更相觸搏。越一壩。必沖一壩。非徒不能遏也。反激使膠戾盤轉。而噴射大隄。善治水者。毋爭其末流。而制其初發。毋挽其已下之水使歸上游。而制其未洩之水使無下注。則去大河百丈或數十丈。擇河頭高阜有崖岸者。堅築大坦土壩。外襄防風裹頭。以防其出。其灘內河身。擇其淺隘。相去里所。間築束水小壩以制其馳。其壩形如石閘。留門數尺。以通其流而避其怒。然則河頭分流之水。壩閉其氣。壩外無本之水。數日可淤。縱使逢涌四出。越壩而過。而逐段小壩。亦具磬控縱送之力。外者可涸。內者不來。蕩蕩成灘。何俟歷伏徂秋哉。 __　開引篇_黃河埽灣之對岸。必有灘焉。似匏似耳。似足之瘦其?。似包圓而縮口。宛在中央。逼怒河溜。溜之負沙而出者。澎湃噴激。將衝崖觸隄。其繞灘而旋。盤盤而如圓石者。懷淺脊深。又刮漱隄根。而日就險。故灘北則南隄險。灘南則北隄險。而灘又非巖巖矗起。其隱隱漫漫而上者斜以坦。自半沒已伏根。治之者不爭上游。而決墾相浚。強以成功。溜終抗而不歸。且削跡遺根。開放之際。餘沙蕩漾。停必為淤。故作挑水壩者。短不能挑溜歸河。長亦恐下流扼於壩。對岸阻以沙。勢必縈迴壩下。激為回溜。倒岸沖隄。百出其變。明者知之。既建磯嘴。下護埽。創築裏月矣。猶於開引之道兢兢慎之。凡開引之道有八。一曰河頭遠覓。河頭者。匏之蒂。耳之根。足之?。包之口也。凡河頭。取其透崖下大而唇。既兜且吸。毋洩毋漱。河尾取其寬順以椎。亦噴亦瀉。有建瓴之勢。謀定而後計廣狹。使其張口外吞。腹大尾順。開時束水。俾沖蕩有力。緩急有情。而新河可闢。二曰經營必審。夫自頭迄尾。道里不可揣也。綿邈沙灘。高低未易以臆也。毋遽定寬流。恐高者深阻而低者淤也。是以高則深且廣宜。低則淺且狹宜。應掘者定封土誌之。次於封土上標以竹。遙而企。如鴈行之橫斜?滅也。如率然之陣。荷戈森森也。或少齟齬。必移以齊。夫後量以水平。書其高低。算工方。核財賦。庶終事而素不愆。三曰分工得人。河之首尾。關係非鮮。且河性善變。消長無常。苟素不更事而躁以嘗。經汛濤必傾坍內注。前工烏有矣。故必謹擇練才。任以首尾。使其寬?灘地。至於百丈。而多積薪材以為備。四曰發帑有方。凡傭工之費。毋損上。毋累下。必通計掘土如干方。傭直如干數。發其十之四。而合計夫役之道里。每夫先給銀二錢以為率。如一丈地　。計土六十方。方直銀八分。六八四兩八錢。則先發一兩六錢。募九夫為役。除以陰雨停工。一夫日掘土七分。九夫掘土六方。餘直續發。斯夫無苦累。而帑不虧。五曰初工無躁。沙灘之阻。逼水旁擊。其急開引河以分其勢者。惟寐忘之。然取土不先計。則已掘者仍為河患。故夫役雖鳩。勿言開掘。責令夫頭。如分土二百丈者。先使四百夫於兩岸十五丈外。順長掘溝。廣四尺。深二尺。自首通尾無間。而橋以板。掘出之土。溝外遠堆。必順以長。使繩繩相續。高無減四尺。禁棄土河邊。夫如是。則竊土填岸之弊已杜。縱有坍岸。土少水多。自排不使?。而無患於壅。未成無憂暴漲。霖雨亦可宣洩。此防之豫也。六曰挨掘必忌。河工稽日。陰雨不免。淹沒泥溓之患。總由挨掘。今除河頭?灘一百丈外。再於夫役所分段內?一百丈。間二百丈而掘之。則水有所容。而無沒淹矣。即所間之二百丈既掘。而每百丈之間。猶?土五尺以為界。則雖有霖雨。無銜?矣。七曰迎送有備河頭必迎溜。而溜或不歸河。河尾必洩水。而水或不順下。則先於河頭築接水埽壩。河尾築順水埽壩。對河築挑水埽壩。或捍之。或延之。首尾相生。呼吸相應。水雖無情。踴躍必赴。八曰開放有時。全河既掘。止?首尾。下觀水勢。上候風色。果水勢飛漲而下。飄風抵口而吸。時乎時乎。間不及謀。備夫役。整器具。牲以告神。?以齊眾。則先掘河尾。次掘河道。於斯之時。駭浪暴灑。驚波飛噴。激逸勢以全驅。或鼓怒而作濤。浩浩蕩蕩。直抵大河。汛濫不止。何愁吾人哉。__　埽工篇_凡先險而埽於旱者曰等。險而挑漕下者曰摟崖。隄根初下者曰肚埽。外親水曰面埽。沒而複者曰套。不滿五尺者曰埽由。襄填新土。俱曰襄墊。隄根數尺外掘深漕。平其掘土以捲埽曰埽臺。埽似鼠尾。似蘿蔔。皆以名。故迎下水者恆大。上水二三尺。面埽獨當水。餘埽以次藏之。如魚鱗之比。如鳥翼之相生。則水無可乘。溜水勁激不掀。初下埽。專恃鍬頭滾肚以挽者。既月則腐。故長樁椓埽。毋違五尺。迎溜頂沖倍之。凡鋪埽。必相地勢。量寬袤。杙長繩二。以為度也。五尺一行繩。以為束也。牽約鋪弦。捲綰埽心。抱花畢。始從兩頭鋪之。量埽之大小以為厚薄。凡埽之為物。骨以柳。肉以草。柳多則重以淤也。無草則瘦疏以漱也。故先草後柳。柳少代以秫。鋪既平。齊夫役。會行繩。既備而鳴金齊力。金奏夫號。兩拽收其大頭。然後齊號共收。則不廉挫且肥。約可綰以小繩。防繩勁結急而退緩也。鉤以小柳。名曰埽撓。鼻繩頭於內。防傷觸而解也。以是鋪埽。埽必堅。__凡埽將下。?繩後揪懸勿落。如虎之眈。如簷之臨而留。夫首既號。酌以下挨。必緊且密。以杜貓洞穿水潰隄。埽沉未實。守其揪頭鉤棘之橛。毋過鬆。恐無力也。毋過急。恐揭橛也。襄勿多土。恐擠埽外出而縫也。埽附泥既遍。杙以長樁。必迎上水。向岸毋直。所以固而抱之。埽雖外欹。而觸之有力也。埽將蟄。先以巨繩盤樁。層襄騎馬。埽身挑水。掛角之空。多補以樁。多備襄材。防守勿懈。斯垂成不敗。凡下埽。摟頭兜藏不實。虛懸串水。內必匯。牽引他埽以險。則掘其裂埽。填以嫩草。急於進水所多杙大樁而襄壓之。斯埽實。水出匯隄過半者。貼內戧嫩襄必速。匯崖之空。毋補以土。以土是充其外埽也。故明者忌之。凡埽初下。水寬溜緩為力易。因以急下。則折陷張裂。走漏之病起。何者。揪頭滾肚不守。則無以為收放也。杙橛不穩。是可?而走也。埽愈進而遠。溜必急而不支也。前埽不實。無以根後埽也。故必嚴防諸害。俟埽溓深淖而不動。始壓土加襄。杙樁下橛。檢繩纜尖樁以進。故埽下而不棄。埽必附地。而溜急水深。烏乎知之。或視揪頭鬆急矣。但地有凸凹。稍支架。則鬆而虛懸在也。虛懸之孔。既漩澴縈瀯。再逼以埽。則激而益勁。夫埽集眾材。而樁專一木。其探既深。斯其聲可聽。吾以耳附樁椓以試之。其顫而聲大乎。是虛懸多也。其穩而水聲存乎。是猶有虛懸也。則壓以土。捄之度之。務止其喘。或格格作哽咽聲。皆埽附地之驗也。__其杜合埽工已八九。而一以水深溜急。進埽齟齬。則龍不合。夫埽病下沖。宜提而上。則下十丈。順埽兩路。於水急溜深之門。上即於順埽上。另出埽臺。對彼岸而進埽。故深溜在下。龍門對而易合。__埽工至四分以上。水勢急。必視急者力之。故上水沖埽者。則埽先上水。守揪頭而及下水。壓土椓樁如之。回溜倒沖者反是。是攻必先強之道。先攻其強。則弱者伏。__是故一揪頭。一滾肚。必有一橛。椓橛而繩之。似無慮也。然埽恃繩。繩恃橛。橛孤而折揭。駟不及矣。複以橛。則前橛絆也。__至埽下壓土。誰則獨否。而薨薨其度。埽眼內塞。是外擠也。明者必度其埽狹而無積者。則簍必簽而繩以繫之。凡埽未沉。眼未襄。而通壓土者。大忌之。__埽半沉而襄壓。揪頭滾肚不知所屬。則收放不應。故標以楔。雖已襄壓。屬埽可指。故緩急易為力。__故埽工走漏者四。無溜而流自要者。樁錞也。溜窄不漩者。壓土離襠也。漩大而違埽遠者。埽未沉也。漩近溜大者。埽壓深坎。水入坎而自埽尾出也。掘漏至三四尺。尖其樁而?之。則要不流。漏處加襄。守揪頭而土壓之。則溜息。加襄且壓。遠漩如失。上水下邊埽至十丈二十丈。兩路襄壓。椓樁於漏處而折之。俾附底草。捲上埽。填其深坎。溜斷而止。則漩之近者杜矣。此埽工救敗之善者。__　算埽之法。向用一三五七九遞加。雖便未捷。不若高以高自乘。再以一八之數乘之為尤捷。但其中亦有不同。如高一尺至高五尺。并高一丈一尺至高二丈者。只用高以高自乘。以一八之數乘之便得。為高丈尺至高一丈者。其中有長一丈二丈三丈之別。須以高乘長。再以高自乘。然後以一八乘之。__　壩工篇_凡水之性。直者順。或渙而弱。故遇曲喜激。曲者勁。或鬱而漩。故逢直必漲。是以黃河奔馳。千里漭沆。乍合乍散。亦呼亦吸。其性然也。明者遂於曲直之間。而以壩妙其機。凡壩之名有八。曰挑水。曰雞嘴。曰扇面。曰魚鱗。曰攔河。曰減水。曰滾水。曰束水。凡壩者。攔以留之。挑以順之。要使激之。束以緩之。閉以聚之。挽以復之。分以洩之。其用不同。因時制變者善。__凡壩既立。必埽以邊之。形如鴈翅。以順上流。以護埽之頂而免水揭。凡下水鴈翅。視上水三分加之。酌斜長多寡而捲下之。堅以填之。水沒埽者加套埽。或襄填之必堅。縷隄或遠。須接築格隄。雖異漲有備。挑大溜不遠者。去壩數丈建重。斯水力不支而避。兩壩之間。藏頭摟崖。順埽必下以周。二壩之下同之。至緩溜而止。斯回溜不生。壩至二三而水不挑者。必掘引河。凡此數者。皆築壩之切務也。__挑水壩。宜於埽灣上游。水勢初灣之所。自河岸迄大溜半以為長。其溜急水深者。自岸至溜皆埽度門埽之長。而遞次加丈。至肚埽遂倍。根廣門狹。則雖有激水不撼。此雞嘴之制也。其溜緩水淺者。則埽無參差。而挑水專名。如壩長一丈門廣十丈方分大溜半者近岸一埽必高一丈長二十丈依埽丈減至門適廣十丈水沒埽者加套埽或止襄填必堅__埽灣之先。頂沖直下。由隄岸前阻面埽。故埽灣上游灘必嫩。壩不可建。而迫就大溜之灣。又恐對岸沙嘴。逼大挑而鬱溜為迴。故制為扇面。長者使挑也。圓者磨去觚稜。以無激水怒也。扇面象形。即以名也。__魚鱗壩。用於絞邊拖溜直河。或摟崖順埽。間以用之。相去十丈至二十丈。遙遙疊疊。接如鱗砌。或以禦頂埽。灣則小。__名攔河者。上生沙嘴。逼溜旁趨。引河需時。而隄日即險。故攔河之道。乘正河未涸以趨時。擇正溜初分以據地。乘時。則地不?而牽水如歸也。據地。則岐途念消而趨正專也。遂接大隄築抵水際。形如牛馬之飲河。然後築臺進埽。埽至半溜。則支河不暢。正河益深。支埽益進。一闔一闢。使水激以回如駛。諺之言曰。支正分流之間。有龍舌焉。言高地也。故治河者。或因隄違既遠。而建壩支下。仍必順循水勢。開斷龍舌。庶入袖之水可下也。正河深廣。生險悉平。攔河壩之妙盡矣。又何有未盡之水。漱蕩隄根。上游沙灘。豈不隨水散哉。__凡河之變。必由積沙。沙積之由。必始水分而溜緩。故河宜合忌分。宜急忌緩。而減壩似無容言。但伏秋大汛。漲水盡蓄。則或沖擊淹漫。況出槽汎散。則正泓反緩。減壩者固大隄也。去餘水使專力送沙也。是未可廢也。__減壩與滾壩不同。齊地者減。過水多。出地者滾。過水少。減壩止設河之南。滾壩兼設河之北。緣南岸自河南至江南。內有淮。更蕭碭而東。又多湖蕩。均歸淮河。下抵清口。且淮弱黃強。黃漲淮不敵。則倒灌清口而運阻。今以所減上游之水。還濟下流敵黃之用。是謂兩利也。惟是建造不同。則病息壤而滯飛輓。故必擇內有舊河。不遠即有湖蕩。外灘違大河毋二十里。毋高毋下。堅土平地以為基。左右毋浮百丈。內外毋儉百尋。硪以堅之。建隄頭似石閘。既砌金門及迎水分水。爾乃於上口迎水平地。依度排比六七鎖口樁。下口分水。亦依度排比八九樁。樁內築三合土以為壩。冬敷土三四寸。雖凝寒不裂。三合土法以熟礦灰潔之細之和以黃土二分泡鶯樟葉水熬糯作薄粥共合搗勻乘潤敷手勿重試以水宿不滲者堅__　訓練篇_官不習夫與無夫同。夫不習器與無器同。無夫則無以收指臂之效也。無器則無以為築朘之備也。故訓練急。訓者。耳提而面命也。練者。按期而考試也。月朔集夫役於公所而問之曰。埽有名件。爾知之乎。高丈長丈之埽。需材若何也。捲下之法何似也。曰不知也。為告之曰。乾柳四十斤者千八百束。草七斤者千八百束。約二百套。纜二百套。?頭繩五千者七十。滾肚繩五十斤者六。揪頭繩五十斤者四。穿心繩五十斤者一。樁十。橛二十。捲綑埽心。必圓緊以抱。毋豕腹膨●。各繩必穩。?橛後必倚橛必冒。戰繩以結埽心。鉤繩以摟埽外。守繩務慎。鬆急聽號。既下之後。限必襄柳三百束。草三束。樁勿錞。斯蓬架撒材之險無患也。既諾。__又問曰。工有險。必豫也。水溝井穿。何以禦之。?洞何以塞。滲何以補。獾宜捕。鼠宜捉。法若何也。曰不知也。則告之曰。築隄不時。凍土瓏。硪不及而翹擱。百蟲●焉。還雨井穿。深或四五尺。水漲必決。宜盡去浮土。仍旁搜四五寸。至泊而止。密杵之。使聲橐橐如土。杵之細。土墁之。覆及舊隄。庶雨不演。填水溝亦如之。住獾之處。薰以陳綿大椒。獵犬捕之。或網之。捉鼠則地弓鐵簽。無不可者。既諾。__又問曰。掃名幾。壩名幾。隄名幾。何謂三汛。四防何說。守何有二。曰不知也。則告之曰。掃之名。等摟肚面套由。壩之名。挑水雞嘴扇面魚鱗攔河減水滾水束水。隄之名。縷遙格越戧。三汛者。桃伏秋也。四防者。風雨晝夜也。二守者。官民也。風防汕削。為龍尾小掃。遇風雨而繫於附隄水上。??衛之。雨補沖淋。則備蓑笠。夜防盜決。張燈鳴金而巡之。官者。河兵堡夫也。民者。近隄百姓也。兵夫以防平時。百姓以備異漲也。既諾。__又問曰。黃河掃工有修防。有救險。有新生險。爾能相機行乎。曰不能。則告之曰。霜降水消。密察舊掃。傾者。陷者。卑矮者。朽者。補襄必周。椓以大樁。仍依大汛漲痕。高數尺下順埽。薄傅土。蟄定而下丁頭掃。是謂修防。將危陷而掃未去。則臨河添壓大掃。椓以長樁。去舊埽。浮土軟填之。仍椓杙旁之穩掃。是謂救險。若搶險工程。乃頂沖掃灣。埽全去。隄不保。須相其緩急。毋輕下埽。毋誤椓樁。始足濟絕險。而不意新生險工。則舊埽上大溜沖至。舊隄坍卸。必下掃。至於開溜之所。大凡壓土太厚。反至欹斜。?黃水一入。掃中停沙故也。諺曰。下掃無法。全憑上壓。乃為清水河言也。既諾。__然後按日考驗。詰其應變之法。試其捲下之能。明功過。?勤勞。由是士識官意。官識士心。猝遇險要。應接如環。善乎家令之言兵也。一曰得地形。二曰卒服習。三曰器用利。微乎微乎。神乎神乎。是亦治河之要道也。_
治河雜論|張伯行|賀編1827|卷一百一工政七河防六|黃河自宿遷而下。河博而流迅。治法宜縱之。必勿隄。宿遷而上。河窄而流舒。治法宜束之。亟隄可也。又徐邳水高而岸平。泛濫之患在上。宜築隄以制其上。河南水平而岸高。衝刷之患在下。宜捲埽以制其下。不知者。河南以隄治。是滅趾崇頂者也。徐邳以掃治。是摩頂擁踵者也。其失策均也。__河隄之法有二。有截水之隄。有縷水之隄。截水者。遏黃水之性而阻之者也。治水者忌之。縷水者。順河之勢而束之者也。治水者便之。夫水之為性也。專則急。分則緩。而河之為勢也。急則通。緩則淤。若能順其勢之所趨。而隄以束之。河安得敗。惟河欲南而截之使北。欲合而截之使分。以逆天地之氣化。而反天地之血脈。河始多事也已。__河南屬河上源。地勢南高北下。南岸多強。北岸多弱。夫水趨其所下。而攻其所弱。近有倡南隄之議者。是逼河使北也。北不能勝。必攻河南之銅瓦廂。則徑決張秋。攻武家壩。則徑決魚臺。此覆轍也。若南攻。不過溺民田一季耳。是逼之南決之禍小。而北決之患深。__治漕有八因。因河之未泛而北運。因河之未凍而南運。因風之南北為運期。因河之順流為運道。因河安則修隄以固本。固河危則塞決以治標。因冬春則沿隄以修。因夏秋則據隄以守。是謂八因。有三策。四月方終。舟悉入閘。夏秋之際。河復安流。上策也。運艘入閘。國計無虞。黃水齧隄。隨決隨補。中策也。夏秋水發。運舸度河。漕既愆期。河無全算。斯無策矣。是為三策。五行之性。金圓。木直。水曲。火銳。土方。夫水之不可使直。猶木之不可使曲也。黃河九折而入中國。每折千里。此西域之河耳。亦折之大者耳。若自三門七津而下。由安東入海。僅僅二千里而強。不知幾百折也。故能盤旋停蓄而不洩。若人之腸胃。然丹田以上多直遂。丹田以下多盤曲。然後停蓄而注於膀胱。否則徑洩氣射。斃也久矣。黃河之在西域。丹田而上者也。流入潼關。丹田而下者也。故入西域。折以千里計。入潼關。折以數十里計。是注膀胱之勢也。每折必掃灣。在河南制之以掃。在徐邳制之以隄。吾謹備之耳。若惡其掃灣。必導之使直。是欲直腸胃。使從管達膀胱也。豈惟人力不勝之。傾巖急瀉。是謂敝河。故大智能制河曲。不能制河直者。勢也。__黃河險工。當以頭年下掃。為次年之防。一年積料。為兩年之用。則桑土早備。陰雨無虞矣。慎之哉。__黃河非持久之水也。與江水異。每年發不過五六次。每次發不過三四日。故五六月。是其一鼓作氣之時也。七月則再鼓。而八月則三鼓。而竭且衰矣。故萬一河勢虛驕。銳不可當。我且避其銳氣。固守要害。如河南之銅瓦廂。山東之武家壩。徐州之曲頭集。布陣嚴整。三守四防以待之。而姑以不要害之地委而嘗之。以分弱其勢。持之稍久。水勢漸落。復將所委之隄之缺而隨補之。刻期高厚。勿令後水再由。如此。則河之攻我也有限。我之守河也無窮。__四防中。風防尤宜慎之。房村決。風濤鼓擊不已。黃呂梁以巨舟四十。障於決口。風濤遽靜。亦奇事。然河隄千里。舟不及也。古有黃河風防之法。如遇水漲。濤擊下風隄岸。則亦秫秸粟?。及樹枝草蒿之類。束成綑把。?浮下風之岸。而繫以繩。隨風高下巨浪。止能排擊?束且以柔物。堅濤遇之。足殺其勢。隄且晏然。於內排擊弗及。丁夫郤於隄外培工。此風防之要法也。綑?仍可貯為捲掃之用。?有所備而無所費也。__河決之患有二。如上有所決。下無所洩者。曰隘決。不必?水搶築。伏漲落水出。直塞之耳。若上決而下洩者。曰通決。此不可少需。搶築可也。否則流衝勢洩。恐成河身。則正河流緩而淤矣。余於房村。以搶築法施之。正河即安。__潘公曰。多穿漕渠。以殺水勢。此漢人之言。然特可言秦晉以上之河耳。若入河南。水匯土疏。大穿則全河由渠。而舊河淤。小穿則水性不趨。水過即平陸耳。夫水專則急。分則緩。河急則通。緩則淤。治正河。可使分而緩之。道之使淤哉。今治河者。第幸其合。勢急如奔馬。因而順其勢。隄防之。約束之。範我馳驅。以入於海。淤安可得停。淤不得停。則河深。河深則永不溢。亦不舍其下而趨其高。河乃不決。愚按多穿漕渠以殺水勢。但不可施之於黃河耳。凡清水之河。皆可用之。駱馬河之下為中河。則中河可以多穿漕渠也。洪澤河之下為周家橋翟家壩高良?古溝高家堰武家墩。則周家橋翟家壩等處。皆可穿漕渠也。仍宜各設閘座。水小則閉閘蓄水以敵黃。水大則開閘放水以溉田。可以除水之害。可以資水之利。一舉而兩得也。武家墩之下為運河。亦宜多穿漕渠。以殺水勢。可以溉民田。而運河可免氾濫衝決之虞。凡可以穿漕渠之處。皆宜建閘。其下皆宜水田。仍令地方官兼管水利事。如同知通判及縣丞主簿之類。皆可兼之。則民生既可以資水之利。而河道亦可免泛濫衝決之患矣。_
畿南河渠通論畿輔通志|ANON|賀編1827|卷一百七工政十三直隸水利上|渤海在天津縣東南一百二十里。東連遼海。西抵直沽。直沽即今大沽口。河流入海處也。兩岸壁陡。一閾中橫。土人謂之海門。潮汐所至。北抵楊村。南抵程官也。西過王慶坨。率二百餘里。皆淡水也。鹹潮抵海門而止。無岔入者。若天設之以限內外。斯亦奇矣。其所受者曰海河。即南北運淀河之會流也。自天津東北三岔口迄大沽口。長一百二十里。涘廣岸深。奔流湍駛。潮汐迎之。則逆行而上。禹貢所謂逆河是也。每伏秋之交。二運并漲。淀水爭趍。駢注於三岔一口。而強潮抵牾。洄漩不下。倒漾橫流。上游隄岸田廬。皆受其浸。所謂尾閭不暢。胸腹俱病者也。故欲治直隸之水者。莫如擴達海之口。而欲擴達海之口者。莫如減入口之水。雍正三年。　　上命怡賢親王興修水利。　　親授方略。於南北運各建壩開河。減水分流別途歸海。豈僅為運河計哉。入口之水減。則達海之口寬。而北來之永定河。南來之子牙河。中間七十二清河。乃得綽然入三岔口而東注。昔人言禹治水先從低處下手。正此意也。__海河右受者曰?河。即南運河也。亦曰永濟渠。亦曰御河。源出河南衛輝府。自山東武城縣流入直隸故城縣界。又東逕山東德州界。復入直隸。逕景州東吳橋縣西。又東北逕交河縣東南七里口。又東北逕泊頭鎮入南皮縣界。又東北逕滄州城西。又東北逕青縣城東靜海縣城西天津城府北。至三岔口。與白河會入海。計長八百餘里。衛河本西漢時大河所經。東漢以後。為清漳二瀆所經。隋時開為永濟渠。宋皇祐初。河合永濟渠。仍為大河所經。南渡後。大河南徙。而衛河如故。金元以來。皆漕運所經也。有減水河二。一在滄州南十五里絕隄。一在故興濟縣。以備衛河泛溢。按南運向苦淺滯。故額設淺夫。以供挑穵。兩岸隄工。隨時補苴而已。自漳河南徙。於館陶入運。湍急浩瀚。每羨溢為災。雍正四年。經怡賢親王奏請分道耑轄。增汛員。設歲修。始以隄防為務。乃隄日增高。而水亦隨長。伏秋汛漲。各州縣往往於隄上加?。以防漫溢。?以漳水泥濁。河形曲折。墊淤於下。則泛溢於上。勢固然也。計惟於德州上流與古黃河相近之處。度地建壩。廣三四十丈。引而注之古黃河。不惟直隸河隄永免漲溢。即德州一帶工程亦獲甯謐矣。但地隸山東。在此為切己之憂者。在彼未免為秦越之視。雍正八年七月。德州第九屯隄決。直隸景州以下十餘州縣。禾稼盡沒。水利衙門。屢行咨會。而決口訖未堅築。?其地處上游。水過正堪藝麥。而此間形如仰釜。有受無洩。縱竭力修防。隄工鞏固。亦何救於田廬之堙沒耶。若將臨清以北河道併歸直隸總河管轄。則一河首尾修濬自如。上下不致阻格矣。__海河左受者曰白河。即北運河也。亦曰潞河。源出宣化府龍門縣東滴水崖。東流入密雲縣之石塘嶺。過縣西入通州界。其支流亦從石塘嶺過懷柔縣西。順義縣東。入通州東境合焉。東南徑漷縣武清縣東。而入直沽。合衛河入海。又白河徑靈蹟山黃花鎮。川河入焉。又南徑牛欄山東麓。潮河流合焉。又南徑順義縣東門外。白河發源塞外。自石塘嶺白馬關入。故曰白河。赴通州北關與溫榆河合。即運糧河。性悍多沙。遷徙無常。俗稱為自在河。則萬歷三十一年。從工部議挑通州至天津。白河深四尺五寸。所挑沙土。即築隄兩岸。著為令。燕趙之間。地方千里。其間巨細河流。悉至武清縣丁字沽注於白河。故一遇雨潦。白河滿溢。耍兒渡口南蔡村等處。衝決隄岸。壞民田廬。起夫塞築。勞費萬計。逮時乾旱。舟行又或淺阻。以此知水勢盈涸不常。不可以經久而論也。按白河會潮沽榆沙通惠諸河之水。源高勢峻。有如建瓴。而西北諸山。泉流匯聚。每伏秋之際。積雨未歇。怒流已至。頃刻尋丈。非徒恃隄防所能捍禦也。康熙三十八年。決武清縣筐兒港。三十九年。　　　聖祖仁皇帝親臨視閱。　　　命於沖決處建減水石壩二十丈。開挖引河。夾以長隄。而注之塌河淀。由賈家沽道洩入海。河楊村上下百餘里。河平隄固。有　　　御製碑文誌其事。康熙五十年。以河西務工程險要。　　　親臨指授。既命開穵引河。復以河西務城東有舊河形對新河下口。至三里屯。長四百餘丈。　　　特命開直河一道。次年工成。於是新河之溜。移流於西。而東岸大隄之汕刷以免。耍兒渡之衝險無虞矣。雍正三年大水。隄岸埽壩。多有衝潰。四年。經怡賢親王奏請北運河一切工程。歸通永道統轄。河西務設同知一員。楊村設通判一員。分界管理。增置縣丞主簿等官。以耑防修。五年。河水泛溢。東西岸漫決者四。六年。怡賢親王奏拓筐兒港舊壩。闊六十丈。展穵引河。改築長隄。七年。疏濬賈家沽道。分減既多。消洩亦暢。故壩門以下。河水安流。而河西務一帶。距壩稍遠。山水暴至。遂復漫決。上?　　　聖懷。發帑遴員。授之方略。於河西務上流之青龍灣。建壩四十丈。開引河而注之七里海。仍展挖甯車沽河。導七里海水而洩之北塘口。上下分消。區畫盡善。運道民生。均獲甯謐。而所費帑金。已不下六十餘萬矣。__海河所中受者曰淀河。在天津縣北五里。永定子牙清河之會流也。自河頭至丁字沽。入北運河。長四十里。淀水浩淼。至此始有崖岸。故名河頭。其上游曰東淀。延袤霸州文安大城武清東安靜海之境。東西亙百六十餘里。南北二三十里五六七十里不等。?七十二清河之所匯瀦也。又永定河自西北來。子牙河自西南來。咸入之。__淀河左受者曰永定河。亦名盧溝河。亦名渾河。亦名桑乾河。永定之名。　　　聖祖仁皇帝所命也。發源太原之天池。伏流至朔州馬邑雷山之陽。有金龍池者。渾泉溢出。是為桑乾。東下大同古定橋。抵宣府保安州雁門雲中應州諸水皆會。穿西山入宛平界。東南至看丹口分為二。其一東由通州高麗莊入白河。其一南流霸州合易水至天津丁字沽入漕河。是河過懷來束兩山間不得肆。至都城西四十里石徑山之東。地平土疏。衝激震蕩。遷徙弗常。元史名曰小黃河。以其流濁也。金大定二十七年。宰臣以孟家山金口閘。視都城高一百四十餘尺。倘遇暴漲。其害匪細。若固塞之。則所灌田俱為陸地。種植禾麥。亦非曠土。上是其言。遣使塞之。二十九年。以涉者病河流湍急。詔命造舟。既而更命建石橋。名曰廣利。即今之盧溝橋也。按盧溝亦曰黑水河。水色最濁。其急如箭。東決則西淤。?忽遷改。前人謂之無定河。自元歷明。沖齧奔潰。屢修屢決。迄無甯歲。康熙三十七年。我　　　聖祖仁皇帝。軫念郊圻。親臨視閱。命撫臣于成龍大築隄堰。疏濬兼施。自宛平之盧溝橋。至永清之朱家莊。匯狼城河。注西沽以達於海。延袤二百餘里。廣十五丈。　　　賜名永定河。自是湍水軌道。橫流以甯。三十年來。河無遷徙。此從古所未有也。惟是下流入淀之後。水渙泥停。積漸闐淤。曾蒙　　　聖祖諭旨屢下。毋令壅礙清流。而該管分司衙門。唯事修防。不加疏導。淤而南。信安勝淓等淀變為高原。復淤而北。策城新張諸泊墊為平陸。駸駸乎及於台頭與子牙河會。壅閼清流。幾無達津之路矣。雍正三年。怡賢親王查修水利。　　上諭令引渾河別由一道入河。毋使令入淀。大哉　　　王言。已攬河道全局而居其要矣。?淀泊之用。有翕受之功。亦有停蓄之利。眾流競趨。匯為巨澤。容與蕩漾。有以緩其奔突之勢。然後安流弭節而去。則其衝易受。而其患易禦。正定順德廣平之有南北二泊。順天保定河間之有東西二淀。皆天地造設自然之妙。納眾流而節宣之。不使之一往衝突而不可禦也。西淀之水。會為一河。分為三汊。而匯於東淀。南泊之水。注於北泊。北泊之水。出滏陽之道。合滹沱之流。亦由子牙一河。歸於東淀。是東淀一區所以蓄直隸全局之水。游衍而節宣之。乃永定濁流闐淤梗噎於其間。則上游之氾濫者將安歸乎。怡賢親王欽遵　　諭旨。於郭家務改河東行。復開下流之長䓖河。引逕三角淀。而注之河頭。與清河會。周築三角淀。圍隄以防其北軼。又以河性善淤。奏明逐年挖淺。俾河流不致遷徙。籌畫可謂盡善。而河官錮習。不利於挖淺。而利於築隄。改河之後。隄日增高。而河亦與之俱長。長䓖河淤塞絕流。三角淀所餘無幾。於是散漫南行。頭道河二道河皆成斷港。剩有楊家一河。若經汛之後。再淤而南。則清水無路歸津。側注於楊柳青一帶。而濁流復從而迸注之。其不至穿運而過者幾希。此目前之大患。全局之深病也。為今之計。唯疏穵長䓖。導之東注河頭。南岸接築長隄至楊家河而止。雖不能必其不再淤。而旋淤旋穵。是亦可暫為補救矣。又永定濁泥善肥苗稼。凡所淤處變瘠為沃。其收數倍。涇水之富關中。漳水之富鄴下。不是過也。河所經由。兩岸窪鹹之地甚多。若相其高下。開濬長渠。如懷來保安石徑山引灌之法。分道澆溉。則斥鹵變為肥饒。而分水之道既多。則奔騰之勢自減。從高而下。自近而遠。一河之潤可及十餘州縣。此亦轉害為利之一奇也。唯在任事者不避勞怨。持議者不惑浮言。則鄭國史起之功。安在不復見於今日乎。__淀河之經流曰清河。其派有三。分自會同河之三汊口。徑台山而北出紀家淀而東入勝淓河者西派也。由趙家房徑托蓮泊出郭家窪會勝淓河者東派也。由下馬頭徑崔家房入張家嘴過任家莊逕左家莊泊歸石溝河者南派也。沿大隄而東徑西馬頭堂頭左家莊會石溝河則其支流也。勝淓石溝二河。總歸臺頭一河。經楊糞港而出楊家河。楊家河至三汊口。計長一百四十里。自永定下流入淀。勝淓河淤而東西二派無下口。張家嘴淤而南派無正流。唯沿隄一支。寬不過二三丈。深不過五六尺。何以容西來泱漭無涯之巨浸乎。雍正三年。自崔家房以東。決隄九處。各數十丈。文安城郭。宛在水中。怡賢親王奉　　　命查修水利。開勝淓河十七里。而東西二派下口遂通。穵張家嘴河五里。而沿隄一支。分流北注。又於上流疏濬中亭河四十餘里。自口頭對岸之下河門。分引玉帶河水。入臺山河。其下流石溝臺頭淤淺之處。?行撈穵。數載以來。清流湍駛。隄防晏如。霸保文大之間。禾黍豐而?稻熟。民享樂利。皆　　　聖主勤恤之德。賢王治淀之功也。然以上諸河經由泊港。菰蘆叢生。苲草密布。壅溜停汛。易致淤淺。淺阻之後。舟楫不行。復成斷塞。雖分隸河道統轄。而汛員唯知保守隄工。至於淀之通塞。河之淤暢。俱在茫茫積浸中。為考成所不及。誰復過而問之。殊不知淀河一塞。分消無路。西來之水。并注隄下。一遇積雨暴漲。頃刻尋丈。人力安施。故防隄而不濬河非計也。今中亭河苦淺。趙家房河苦淤。張家嘴未達於淀泊。沿隄一河。自堂頭以下至壩嘴頭亦苦淺。石溝通勝淓一河苦隘。勝淓至臺頭一河苦淺。計其丈里。非水涸時興大工隨宜疏濬不可。__東淀池所受西淀之水有二。一為會同河。一為中亭河。本玉帶河之下流也。自保定縣流入州界。又東北曲折行可十里為善來營。北岸有渾河口。又東可五里為苑家口。又東五里為蘇家橋河。流至此分為三道。即所謂三汊口也。冊說云。玉帶河至霸州境。會渾河東下。名會同。行分二支。俱流經文安縣境。散入石城等淀。本河正派。至州東無梁閣。名邊家河。又分一支入永清縣界。名信安河。其正流曲折而東。入文爾諸淀。又東逕東安縣界。為呂公河。按會同為玉帶之下流。出自西淀之茅兒灣。至霸州而拒馬桑乾胡良霸水皆會焉。故名會同河。今諸河俱已改流。唯栲栳圈一河南北相望。即中亭河也。首尾皆淤斷。而會同河身。寬不逾二十丈或十五六丈。總會順天保定正定三府西山一帶三十餘河之水。勢不能容。則蕩擊為暴。決何家道口。決鹿。決下武各莊。決保定縣。幾無虛歲。雍正五年。中亭河開通。分流北去。玉帶之水十減二三。但河身本淺於正流。而新開之牛河。自西栲栳圈會入。挾擁泥沙。復加闐淤。則浚治之工。有不可一日緩者。其會同下流之信安河。已成陸地。即勝淓至辛張。逕褚沽東沽二港。達王慶之一支。名呂公河者。亦無河形。唯餘臺頭一派為正流。則上自石溝。下至楊家河。通塞淤暢。所關最鉅。此河道全局之利害也。__西淀跨雄新數邑之境。既廣且深。西北諸山之水皆匯焉。北自雄縣來者曰白溝河。拒馬之下流也。拒馬發源易州廣昌之淶山。至房山鐵鎖崖。分為二派。一派東入涿州。過新城而南。挾河琉璃河廣陽鹽溝諸水。白玉塘西域寺甘池諸泉皆入之。一派南入淶水。經定興而東。易州之濡水武水白楊虎眼梁村馬跑諸泉。及遒欄河女思?子莊溪諸水俱來會之。二派合流。為白溝河。入柴伙淀西。自安州來者曰依城河。曹河徐河一畝雞距方順龍泉諸水之所會也。徐水出五迴嶺。經滿城。至安肅。而曹水會焉。一畝泉出滿城東南。餘小泉以百數。雞距紅花名最著。流經清苑城南。至糧河橋而方順水來會之。方順即曲逆河。祁水之下流也。五雲石臼二泉。流為放水河。五郎河入焉。流逕石橋村。至糧河橋。與一畝泉河會。流逕新橋。而滿城之龍泉河自南來入之。至善馬廟。與徐河合流為依城河。入雜淀。西北自安肅來者曰雹河。源出石獸崗。灌河入之。由新安之黑龍口歸雜淀。新安三面皆水。唯城北為乾土。而地處容城下流。雨潦南下。則大?淀一帶。盡為鄰壑。墟里蕭條。最稱貧瘠。雍正三年。怡賢親王奏請於三台村開引雹河。逕小王營尚村之北。至南河頭入燒車淀。南岸築隄建閘。以裨節宣。隄內大?淀數百頃。皆引流種稻。屢獲豐收。澤國已成樂土矣。南自高陽來者曰豬龍河。唐沙滋三水之所會也。唐河原名滱水。源自山西靈邱入唐縣。為唐河。橫水自西北來會。居民引以溉稻。直達下素。町畦相望。經曲陽之鎮里高門。所溉尤多。南入定州。而白龍泉復來會之。王謙王耨等村。傍河皆圩岸也。沙河來自山西之繁峙。入曲陽界。合平陽河南流。阜平之當城臙脂二河。行唐之部河。咸會焉。其上流亦名派水。經新樂。歷定州。沿流多資灌溉。滋河發源山西之枚回山。經靈壽為慈水。七祖寨岔頭大明川壅流可田。入行唐之張茂村伏焉。至無極南孟社而復出。遶縣北。旋經深澤之龍泉固沃仁橋。疏流成渠。皆天然水利也。三水頗稱鉅流。畢會於祁州之三岔口。為豬龍河。逕博野蠡縣高陽而入白洋淀。豬龍河水性湍急奔騰。最難捍禦。雍正三年。決柴淀口。而東潰蝍口古隄。直衝鄭州驛路。十里浸為巨澤。怡賢親王親歷相度。疏通豬龍故道。決口始塞。驛路復通。然下流歸淀之處。河道紆迴。停沙壅溜。易致橫決。復於出岸村開挖引河十里。至孟仲峰出口。東岸築二壩以防其軼。西岸截沙嘴以順其流。然後安流入淀。又於放水口斜築長隄。以禦倒漾。蝍口殘隄數十里。亦一例加修。以為重障。於是豬龍順軌。瀕河田疇。比年豐稔。但自祁州以下。岸土挾沙。最易坍?。岸坍則隄無所附。宜於頂溜埽灣建築挑水迎水等壩。護岸以固隄根。其下口歸淀之處。近有淤沙漲起。抵閼河流。亦宜開穵以順水勢。至趙北口居西淀之中。舊有石橋八座。白洋諸淀之水。皆由橋下東流。實西淀之咽喉也。而石橋卑隘礙流。雍正三年。怡賢親王奏請易之以木。升高加闊。又增建三橋。俾積淀之水。暢然東注。但白溝濁水。自北而下。出河門而橫截清流。至藥王行宮前。河形拗折。土人謂之?脖。所謂咽喉已通。而胸膈未利也。雍正四年。委員挑穵經汛。而其淤如故。?白溝漲時。近自諸山而下。推擁泥沙。所至填淤。四十里之柴伙淀。變為桑田者。什三四矣。不加浚治。則西來諸水。泛溢無歸。若歲歲撈穵。是勞費無已時也。渾流入淀。其害往往而然。欲為一勞永逸之計。必不使之入淀而後可查。白溝故道行於淀外。自龍灣而東。逕道務馬務頭洪城出張青口。河形宛然。宜疏濬深通。導白溝之流復於故道。塞其入淀之口。然後將河門淺阻?脖拗折之處盡行挑穵。如此則清濁分流。淀清而河亦暢矣。__淀河右受者曰子牙河。在大城縣東。亦名沿河。自河間縣流入。徑白洋渡四呈口。匯黑龍港河。亦名交河。從而北折。繞縣東北。徑子牙村。故名子牙河。亦名鹽河。冊說云。鹽河在縣南十里。自河間流入。分二支。一西北流。入文安縣石城淀。一北流。又分三支。西一支入文安黑母淀。東一支入大小窩口。中一支入霸州文爾淀。匯於武清縣三角淀。入白河。按子牙河總會南北二泊滏滹諸水。終以滹沱為經流。其湍悍迅激。渾濁衝墊。性與餘河異。水經所云右出為澱北為濊口者是也。伏秋汛發。奔騰湧溢。河間以北。靜海以南。皆被其害。康熙三十九年。　　　聖祖仁皇帝親閱河工。　　特授方略。於獻縣河間東西兩岸高築長隄。西接大城。東接青縣靜海。各二百餘里。又於廣福樓之焦家口開新河一道。東北至賈口入淀。特設分司一員董其事。令河間府同知分轄。增置縣丞主簿等官。耑汛防修。自是河大青靜之民。始有甯宇矣。嗣後雍正三年。分司不得其人。河員怠於其職。隄多潰決。怡賢親王奏准動帑修築。又奏請撤回分司。歸天津河道統轄。按子牙河至王家口入淀之處。分為二派。一派西流。徑文安土橋村。至趙家村。又分二支。西支抵文安大隄。而北至龍塘灣。北支徑三灘里。至張官營。抵石溝河。往往橫截清流。兼為隄防害。一派東北流。徑瓦子頭斷隄村岳莊頭頭村過王家泊抵台頭會清河而東。雍正三年。經怡賢親王奏請障其西流。約束歸一。四年。汛水過後。西支自淤。正流俱由瓦子頭之支。而莊頭村南舊有私河一道。東由陳家泊歸獨流大坑。急溜衝刷。遂通舟楫。此亦水自遂其東下之性。非人力所為。然順而導之。再加疏濬。俾全河之勢盡歸大坑。則台頭一河無復渾濁之擾。清水可以暢流矣。再子牙河新河入淀之處。東西相距二十餘里。兩河之隄。南連而北缺。兩隄之間。村落數十里。皆肥美。但北面無隄。每遇二河漲溢。淀水倒漾。則數十村落皆在水中。而河員猶守兩隄唯謹。幸獲無虞。則自以為功。此如防盜者守墻垣而開後戶。盜入胠篋發匱而去。垣墻守者猶巡警徹夜。此何為者也。故北面之隄斷宜接築。查王家口村南東岸有古河一道。名三家淀河。緣東隄出瓦子頭橋下。迤東北。與新河合而入淀。雖已淤淺。河形宛然。若挑挖深通。亦可分正流之漲。挑河之土。即用以築隄。補缺成圍。圍內之地。分別高下。疏列溝塍。於西南建閘引溉。東北洩而出之。一舉而河隄兩成。營田亦就矣。再查新河形勢。由西南而趨東北。從高就下。直注獨流大坑。甚為徑捷。但河身淺狹。隄岸殘缺。若深濬而堅築之。於焦家口分流之處。建挑水壩。逼子牙之溜移入新河。刮刷愈深。則王家口以上無羨隘之虞。即台頭一帶亦免墊淤之患矣。__子牙河之上游一曰滹沱河。源出山西代州繁畤縣太戲山。流經太原盂縣北。始入直隸平山縣。又東逕靈壽縣南。入正定縣界。周禮職方氏并州川滹池。戰國策趙攻中山以擅滹沱。漢書郡國志註。永平十年。作常山滹沱河蒲吾渠通漕。元史河渠志。延祐七年。正定路言正定縣滹沱河北決。隄寖近城。每歲修築。聞其源本微。與冶河不相通。後二水合。其勢遂猛。唯闢冶河自作一流。滹沱水可十退三四。正定府志。明成化八年。由正定出晉州紫城口。南入甯晉泊。正德十三年。紫城口淤塞淺漫。分為二股。一股仍由甯晉泊。一股東溢。由束鹿鴉兒河入深州界。遣夫於?槃集迤東修築隄岸。障東溢之水。歸甯晉故道。工甫畢而秋水漲。將南流仍併東行入束鹿界。嘉靖十一年。遣太僕卿何棟相視。回奏晉州地形。西高東下。水性就下。遂失故道。議於?城張村起至晉州故壩止。厚築長隄。障歸故道。不果。其後徑州南關外。　本朝順治十三年。又南徙由?城南彭村。徑晉州周頭村北釣魚臺龐家莊胡士莊寨入束鹿百尺口橋。至冀州。歸清水河並行。水急流濁。所至填淤。自入甯晉泊。滏灃水道。俱受其壅塞。雍正三年。東徙決周頭村。直衝束鹿。環城而流。瀰漫四野。四年。怡賢親王奉　　命查勘。東邑官民。籲請障歸故道。仍入甯晉泊。王以泊乃三郡河流匯歸之地。有翕受節宣之功。豈可復聽濁流淤塞。致眾水無歸。漲溢為害。乃親行相度。得舊河一道。由木邱南至焦罔入滏河。委員自第四溝開挖。一路疏濬深通。於周頭築壩。障其東下。而導之南流。自是束深無衝潰之虞。泊水免淤塞之患矣。按滹沱之在山西。本非鉅川。至平山谷冶河而始大。冶河一名甘陶河。源自山西平定州之松嶺。流至平山。初不與滹水相通。元初鑿而合之。其勢遂猛。延祐間引闢冶河。害已減半。後冶河下流漸塞。復入滹沱。歲有潰決之患。皇慶中。議復之而未果。怡賢親王曾奏請塞冶河入滹之路。循其故流加以挖濬。引入洨洹。誠為一勞永逸之計。今宜講求行之。__子牙河之上游。又一為滏陽河。亦名滏水。源出磁州神?山。東北流經邯鄲縣東三里。會渚沁二水。元史郭守敬傳。守敬面陳水利四事。其四磁州東北滏漳二水合流處。引水由滏陽邯鄲洛州永年。下經雞澤。合入灃河。可灌田三千餘頃。明外史河渠志。滏陽河舊在任縣新店村東北。源出磁州。經永年曲周平鄉至穆家口。會百泉等河北流。明永樂間。漳河決而與合。二水每並為患。至景泰間。又合漳衝曲周諸縣。沿河之地。皆築隄備之。成化間舊河淤衝新店西南為新河。合沙洛等河入穆家口。亦築隄備之。一統志。舊滏河在雞澤縣西。自永年通水閘北流經此。又北達平鄉縣。入甯晉泊。舊道紆曲不能容。常決為民患。　本朝康熙七年。知縣姜照。挑濬新河以導其流。自馮鄭村至亭自頭長二里許。六方等村。永無水害。按滏陽河舊合漳流。故多衝溢。今漳水東徙。經魏縣元域。抵館陶入?。不與滏合。滏水獨行。貫甯晉泊而出。至衡水縣界。滹沱河出焦罔合流。徑冀州武強獻縣河間青縣大城入淀。名子牙河。其支流自完固口徑杜林鎮。抵青縣之鮑家嘴。入南運河。近已淤淺。唯子牙一支為巨津焉。自甯晉泊以上。滏水所經州縣。多引流種稻。沿河閘座甚多。而磁州之民欲專水利。以致下流稻田多廢。爭訟累歲不休。雍正四年。怡賢親王奏請將磁州改歸廣平府。則滏陽一河全由直隸統轄。均水息爭。自是而廣平以下。均沾河潤。各州縣營田。多至二千餘頃。從前斥鹵。盡為稻鄉矣。按滏河隄岸。例係瀕河村莊修築。工多力寡。難免潰決。應照千里長隄之例。將該州縣所有隄工丈尺查明。按通邑里甲攤派均修。永著為令。工少人多。自成鞏固矣。出泊以下。水勢倍增。會以滹沱湍悍之流。所有民堰。難資捍禦。雍正八年。衡水隄決。溢流直犯青縣。可為寒心。應將臧家橋以下。直至衡冀一帶民堰。令地方官查估動帑增修。工竣。仍照千里長隄例。令民間年年修補。__京南上游匯水者為二泊。一曰甯晉泊。甯晉泊一名胡盧河。在甯晉縣東南。自隆平縣流入。又東北入冀州界。洨河冶河沙河泲河槐河午河李陽河七里河滏陽河咸入焉。即北泊也。自滹沱河南徙。由賈口而入。淤塞滏河故道三十餘里。水無所洩。遂衝決洨口營上等村而東注。水口河身。亦多淺隘。雍正三年。滹沱東徙。不復入泊。四年。怡賢親王奏請開穵。自黃兒營至營上村一路。展寬濬深。泊水始得暢洩焉。大陸泊即大陸澤。一名廣阿澤。在任縣。土人謂之張家泊。百泉牛尾野灃沙洛劉累程二寨聖水順水蔡馬柳林等河。咸入焉。即南泊也。北有穆家口河。洩之於北泊。東有雞爪張滋等五溝。洩之於滏河。縣志。弘治時。溷水洶洚。九河舉發。衝決隄防。下流隆平縣淤窒壅塞者四十餘里。隆平鉅鹿。均被其害。而任縣居多。嘉靖六年。發正定順德二府夫役同浚之。自穆家口至羊毛圪四十里。深廣各丈餘。水得其性。隆鉅復膏壤。而任之水患亦息。　本朝順治十八年重濬。日久堙塞。而五溝亦淤其三。衹有雞爪張滋。不絕如縷。有所受而無所洩。伏秋漲溢。為瀕澤居民田廬害。__雍正四年。怡賢親王奉　　命查勘。委員開穆家口河。長四十里。挑河之土。即以夾築長隄。導澤水而注之北泊。其雞爪等溝。亦加疏滌。於是水患既除。水利亦興。邢家灣南邊家莊北。引流種稻。營田數百頃焉。按南北二泊。正定廣平順德三府之水會也。西帶重山二十餘河之水。建瓴而下。每遇伏秋之際。千巖飛雨。萬壑懸流。若無二泊為之翕受而節宣之。其奔衝橫溢為何如哉。故南之有南北二泊。猶北之有東西兩淀。皆治水者所當加之意也。滹水嘗入北泊。塞河口。而環泊州縣。受漲溢之害者多年。漳河合滏溷入南泊。而穆家雞爪等河塞。遂致中滿旁溢。任隆之民坐受其浸。今幸滹漳遠徙。賢王施疏瀹之功。州郡享平成之利。此千載一時也。然二水之故瀆尚存。濁流之遷徙靡定。既可以不袪而去。詎難於不引而來。且前明之世。有障滹沱而歸甯晉以為故道者矣。有請濬穆家口。仍俾漳滏會流者矣。或暫免一方之害。或微規目前之利。而不知統計全局之利害。其貽患不僅在一時也。又按入泊諸水。自洨灃百泉牛尾聖水等河。恒流不竭外。其餘春夏每多枯涸。然前人載之圖誌。設有橋座者。?以為攝水歸泊之道也。雨集山漲。由此派分縷析。而注之大泊之中。田間無宿潦焉。其用大矣。有司不知浚治戒視。聽民佔耕。一旦山水暴來。則奔騰四野。為田疇害。雍正四年。怡賢親王奏明委員查勘。酌量疏通。五年。復檄行各地方官隨宜濬治。毋得聽其堙塞。而有司具文視之。不知奉行。八年秋。雨多水溢。環泊十餘州縣。皆罹其災。既過之後。官民晏然。又復不以為事。昔陸隴其為靈壽令。令民挖濬衛河。其始頗有怨言。以為開無水之河。徒勞民力。隴其不顧。卒成之。已而霪雨水大至。賴此河宣洩。遂以有秋。至今民猶懷之。此賢達之遠見也。__怡賢親王挑濬四河。於通州武清地方開挖鳳河。於香河寶坻地方開挖窩頭鮑邱二河。於良鄉涿州固安霸州地方。開挖牛河。收攝野潦。俾有所歸。按鳳河牛河。皆因其淤塞而挑之者也。窩頭鮑邱二河。原無恒流。上受通州三河雨潦之水。泛溢而下。下流淤塞斷續。無路消洩。香河首受其浸。而寶坻地形如釜。一遭淹沒。經年不涸。為害尤劇。雍正四年。怡賢親王親歷相度。奏請疏通窩頭河自百家灣起。鮑邱河自魚樁起。分道挑挖。或循舊流。或取直逕。遶縣之南北。皆會於王補莊。其八門城出口。河身淺窄紆曲。乃自林亭口別開直河一道。至尹家莊寬江入薊運河。寬深暢利。數年以來。香寶田疇。高下皆稔。無汜溢之患矣。此外古河故瀆所在多有。與鳳河近者。有古龍河。與南運河近者。有古漳河。阜城交河之境。有古清河。與滏河近者。有滹沱故道。深冀等州衡武等縣皆有之。又武強縣有龍治河。衡水縣有古鹽河。棗強縣有黃瀘河。清豐南樂等縣有馬頰朱龍二河。其他不及悉載。此等古河雖無來源。皆堪行水。而沿河小民貪圖微利。往往占耕為業。或地處下流。曲防攔截。以致脈絡不通。一旦雨水聚匯。則橫溢而出。共受其浸。夫王政之大者。莫如盡力溝洫。直隸沃野千里。川流百道。而霖雨偶多。則平陸行舟。此無溝洫之故也。賢王開疏四河以著明效。因以風示有位。欲其則傚奉行。凡各屬所有古瀆舊港。因勢乘便。酌量開通。其過溝洫遠矣。近泊者導之入泊。近河者導之入河。近淀者導之入淀。委曲貫通。流而不窒。則潦水各有所歸。何至瀰漫為害。留心民瘼者幸加之意焉。_
畿東河渠通論幾輔通志|ANON|賀編1827|卷一百七工政十三直隸水利上|京東諸水不於天津歸海。故自別為一局。其經流之大者莫如灤。餘若石河湯河洋河潮河清水河陡河皆獨行赴海。其他枝津別派。附巨川而朝宗者。數十百道。詳已見於山川矣。不復具列。取其曾經修濬。有關民生利病者。著於篇。__薊運河一名潮河。乃沙河沽河泃河淋河黃頒諸水之會流也。自三河縣流入寶坻縣東北三岔口。與泃河及薊州之沽河會流。曰運糧河。一名白龍港。又東南至寶坻東九十里。名豐臺河。亦名懷襄河。共南流過梁城所蘆臺。抵北塘口入海。又考薊運河。源出遷安縣三臺營。會遵化諸山泉之水。俗名沙河。逕遵化州城南。西南流至張七各莊。折向西流。逕水門口。湯泉自西北來入之。又西南入薊州東界。林河合興龍口之水自北來會焉。又西南至南河莊。薊州北山諸泉水來入之。逕城南五里橋。迤邐西南流逕上倉。折向南流至下倉。折向西流至嘴頭村。泃河合周村黃頒等河自西北來會之。至白龍港入寶坻縣界。淤泥河自西南來入之。折向東南流。逕新安鎮之小河口。小泉河合藍泉水自北來入之。逕曹家口頭。折而南至于家口頭。迤西南流至大沽莊。復折而東南至王家莊。又折而西逕長亭店。復折而南徑八門城。迤東南流至盛家莊。還鄉河北支自東北來會。又東南至江潢口。還鄉河南支自東北來入之。逕梁城所北。分流環城。仍合于城南。又東南逕蘆台軍糧城。會天津新河入海。統按薊運河源高派繁。河形曲折。每汛發漲溢。潰決堤岸。淹沒田廬。而寶坻地勢最下。受害尤劇。雍正四年。怡賢親王奏請築堤。起自三河縣之料馬莊。迄於寶坻縣之江潢口。長一百八十餘里。屹然高厚。居民以為保障焉。又以堤內地窪。西北村莊雨潦停積。每妨耕稼。於魯沽莊建涵洞一。長亭莊建涵洞一。又於張頭窩建涵洞一。潮汐通流。民間得以汲飲。兼資灌溉。雨水過多。則洩而出之。從此寶坻永離昏墊。比年豐稔。稱畿東樂國矣。__還鄉河即浭水。亦名環香河。源出遷安縣。水勢甚駛。入豐潤之東北界。又西逕五峰頭。至韓家?頭。迤邐西南流至窪答村。折而南逕東馬莊。又折而西徑豐潤城北。迤邐西南流至張官屯。入玉田縣之東南界。又西南至蠻子營。沙流河自北來入之。逕鴉鴻橋。至運河頭。復折而南。自此河身頓狹。斗折蛇行。至趙官屯。分為二股。一西南流逕橡子莊牛見頭。至盛家莊。入薊運河。一南流逕九丈窩豐臺鎮。至江潢口。入薊運河。凡水皆自西而東。此水獨西。故俗謂之還鄉河。明初。用遮洋船從直沽出海。轉餉薊州。天順二年。開直沽河。歲久復湮。嘉靖四十五年。詔濬豐潤縣還鄉河。轉運太平等寨軍餉。於北齊莊張官屯鴉鴻橋。特設三閘以瀦水焉。按還鄉河源非甚鉅。但近自北山而下。夏秋雨集。諸山水潦一時迸注。而鴉鴻橋以下河窄流紆。不能驟洩。則溢出為田疇害。東決則淹豐潤。西決則淹玉田。雍正四年。怡賢親王奏於劉欽莊王木匠莊河流甚曲之處。各開直河一道。與舊河兩處分洩。沿河堤岸逐加修築。其橡子莊牛見頭一帶出口河身。亦濬疏寬深。沿河沮洳之場。皆成膏壤矣。__塌河淀一名大河淀。即北運河之筐兒港。藉以蓄洩者也。舊隸武清縣。今改隸天津縣。在城東北四十里。淀上無來源。下通潮汐。以陳家溝賈家沽二河為出納焉。南北廣十五六里。東西長二十餘里。東南有小河一道。出西堤頭。逕城兒上。入七里海。__七里海即北運河之青龍灣。藉以蓄洩者也。在寶坻縣東南一百三十里。汪洋如海。為縣巨浸。亦無源之水。地形窪下。聚潦歸焉。海之西北為後海。後海之西北為鯽魚䓖。又北為香油䓖。海東南為曲里海。雨多水匯。則極目無涯。旱乾之年。諸䓖皆涸。唯七里海尚有甯車沽一道。下通北塘。潮汐往來。水常不竭。然亦盈盈淺瀨而已。沽道既狹。舟楫販易之所不至。瀕海居民。採蒿子為糧。雍正四年。怡賢親王查歷至此。惻然憫之。五年。委員開挖甯車沽河。起自淮魚䓖。達於北塘口。長四十里。拓濬深通。估帆來往。小民生計。賴以紓焉。__按荒政要覽有言。古之立國者。必有山林川澤之利。川主流。澤主聚。川則從源達之。澤則從委蓄之。川流淤阻。其害易見。人皆知濬治者。萬頃之湖。千畝之蕩。鮮知究心。甚有豪強阻塞。規覓小利。不知澤不得川不行。川不得澤不止。二者相為體用。易卦坎為水。坎則澤之象也。為上流之壑。為下流之源。全繫乎澤。澤廢。是無川也。況國有大澤。澇可為容。旱可為蓄。必究晰於此。而水利之說可徐講矣。畿輔之內。大澤有六。曰大陸澤。曰甯晉泊。曰西淀。曰東淀。曰塌河淀。曰七里海。皆以止川流而蓄聚潦焉。二泊兩淀。源深流長。其容蓄之功易見。唯塌河淀與七里海。既無大源。每多涸竭。附近居民往往占耕為業。報墾升科。而地方有司不察其為淀與海也。亦聽其阻塞。或反以開荒增賦為已最。近年以來。筐兒港壩口拓寬。滾水浸多。塌河淀周圍田地。率以水佔除糧。計畝受價矣。然此等本皆積淀。淤涸成田。當日若不聽報墾。豈不省此償補耶。今七里海年來涸減。浦漵變為萊蕪。聞亦有報糧認業者。寶坻地本卑窪。唯近城二三十里為高壤。故縣以坻名。雨水過多。全恃七里海為容蓄。不致氾溢成災。若乘其減涸。逐漸認耕。規小利而廢大澤。所害多矣。況青龍灣壩河滾水。以此為壑。一遇水多之歲。田復成海。又為之除糧給價。豈不虛糜　國帑乎。留心地方者。當知澤之為利。凡淀泊涸出之地。毋得聽民認墾。不可不通行而厲禁也。_
畿輔八府地圖記|陸隴其|賀編1827|卷一百七工政十三直隸水利上|康熙甲子有詔命天下考正山川之圖。井陘道僉事李公。分查保定真定順德廣平大名五府之地。天津道朱公。分查順天永平河閒三府之地。既?。乃合而為圖以上。隴其備員俗吏。得縱觀焉。?畿輔之水。惟永平之灤渝諸河自入海。其餘皆歸於衛白二河以入海。衛發源河南衛輝府輝縣蘇門山百泉。流經直隸濬縣滑縣內黃大名縣。過大名府城。南折。東經山東館陶縣臨清州為運河。至天津而入海。白河又名潞河。在密雲縣南十八里。自密雲過懷柔順義通州香河武清。至天津三岔口。與?河合流入海。大名之水如洹如淇。皆自入衛。順德廣平之水。如滏陽如漳。皆經大陸。會於滹沱以入衛。真定之水。如滋如派如滱。保定之水。如漆如易如徐。皆會於任邱縣趙北口之四角河。又東至霸州保定縣為玉帶河。順天之水。如拒馬如琉璃。皆會於渾河。合玉帶河而入白。滹沱河在真定府城南八里。發源山西太原府繁峙縣。由鴈門流經直隸靈壽平山。遶真定府城南。歷?城晉州束鹿。至冀州會滏漳二河。過衡水武邑武強。至河閒府獻縣為二支。一東流為鹽河。一南流交河縣。抵青縣岔河口入?。漳河在成安縣南五里。有清濁二水。濁漳發源山西潞安府長子縣西發鳩山。清漳發源山西太原府平定州樂平縣。流至河南歸德府武安縣交漳口。合流至磁州三臺口。一支東流。入直隸廣平府成安縣。經肥鄉抵曲周東南一里。合滏陽河。一支北流。入邯鄲縣。經永年至曲周。會滏陽河。歷雞澤平鄉任縣隆平甯晉至冀州。合滹沱河。滏陽河在廣平南五里。發源河南彰德府滋州神?山。流至邯鄲縣。會渚沁二水。由永年抵曲周。會漳河。大陸澤一名廣阿澤。受水之處。在任縣鉅鹿隆平甯晉一帶。每水發時。浩淼無際。禹貢所謂大陸既作者是也。趙北口之四角河。在任邱縣西北五十七里。一接高陽河。一接長流河。一接白溝河之一支。流過趙北口。由柴火淀入玉帶河。玉帶河在保定府北城外。接柴火淀。東流會渾河合流。又分四支。曲折流入信安河石城淀慈老淀落坡淀黑母淀四角淀文爾淀。總匯三角淀歸白河。高陽河在雄縣城南二十里。上流即豬龍河。至雄縣名高陽河。由蓮花淀入四角河。?龍河在新安縣南十六里。上流即布裏河。至新安名?龍河。布裏河在高陽縣東二十里。上流即楊村河。至高陽名布裏河。楊村河在蠡縣南十里。上流即滋沙滱三河。自祁州三岔口合流至博野縣境。名蟾河。至蠡縣名楊村河。滋水在真定府城東北三十里。發源山西大同府靈邱縣枚回山。流經直隸靈壽行唐真定?城無極深澤。至祁州三岔口。合滱沙二水。沙水即派河。在新樂縣南關外。發源山西太原府繁峙縣白坡頭口。流經直隸阜平曲陽行唐縣新樂定洲。以至祁州三岔口。與滱滋二水合流。滱水即唐河。在唐縣西南二十里。發源山西大同府靈邱縣。流入倒馬關。經直隸唐縣西南。過完縣曲陽定州。至祁州三岔口。合[滋](磁)沙二河。定州北十里有清水河。發源白龍泉。流至城北。入滱水。俗亦謂之唐河。白溝河在新城縣南三十里。由定興縣南流來。在定興河陽渡。係淶易沙三河會流處。俗名北河。經容城至雄縣城南。東流矛兒灣。入玉帶河。一支由容城縣分流。至雄縣西三里名黃灣河。又經新安流入四角河。__淶水即拒馬河。在淶水縣東三里。發源山西大同府廣昌縣。流入紫荊關。過易州西北界。至房山縣境。分為二支。一東流涿州。經固安縣東南入渾河。一南流淶水縣。經定興新城入白溝河。易水在易州南三十里。發源易州寬中谷。流至定興縣北河村。合拒馬河入白溝河。沙河即遒攔河。在淶水縣西十五里。發源本縣平樂山。流至定興為沙河。入拒馬河。長流河一名長溝河。在新安縣西南五里。上流即徐水雹水。合流至新安。名長流河。徐水在安肅縣南四十里。又名順水。發源易州廣昌縣。經五迴嶺。流下為雷溪。至滿城縣為大冊河。至安肅為徐河。過清苑折東。與漕河一畝泉方順河合流。達安州城北為依城河。至新安。合雹水為長流河。瀑河在容城縣西南十二里。即雹水。自安肅流至容城。下流安州新安入長流河。渾河即桑乾河。在宣府西城南十里。發源山西朔平府朔州之舊馬邑縣桑乾山。金龍池。接山西天鎮衛。流入直隸宣府鎮西城東城深井堡保安州礬山堡縉山下。名縉河。南流名合河。經沿河口。流至宛平縣盧溝橋。俗曰渾河。達固安縣境。南分一支入新城縣。東轉流入霸州。一支順流又分岔。復合流入霸州。遶城東南。名通濟河。流入玉帶河。大抵千流萬派。而衛白二河其綱也。入衛諸水。滹沱其綱也。入白諸水。渾河及趙北口之四角河其綱也。以禹貢之?言之。在畿輔者有澤水。有大陸。有九河。有衡漳。有恒衛。大伾山在濬縣東南二里。不與西北諸山相接。大陸即任縣鉅鹿隆平甯晉之大陸。衡漳即合滏陽滹沱之漳也。恒水在唐縣西七十里。俗名橫河。發源恒山。北合經縣。西南流入潞水。或以為即派河者非也。衛水發源靈壽之良同村。東南流四十里。入滹沱河。非衛輝之衛。九河濟水。此圖不載其處。黃河故道。在開州南一百二十里。俗名響子口。由河南流來。經直隸長垣濬縣滑縣東明開州元城等州縣。又過山東館陶縣界。入直隸清河。下達河閒歸海。按漢河決酸棗。河決瓠子。自塞宣房後。河復北決館陶。分為屯氏河。東北經魏郡清河信都渤海入海。正統閒。河決陽武。循響子口故道。東流抵濮州張秋入海。宏治二年決封邱荊隆口。漫于長垣東明。今河水南徙益遠。故道淤塞。瓠子宮在滑縣北十里。賈讓治河策云。決黎陽遮害亭。放河使入北海。遮害亭在濬縣南五十里。一展卷而古今水道之源流。了然在目。誠壯觀也。使廟堂之上。因是而講求其蓄洩之法。如禹之盡力於溝洫者。以防民害而興民利。則是圖之所係豈淺鮮哉。__　四角河即西淀三角河即東淀渾河即永定河其上源又曰桑乾河玉帶河即會同河以其自西淀出會巨馬琉璃桑乾白溝諸水以匯于東淀也滹沱河之下游分支曰子牙河_
直隸水道圖說會典|ANON|賀編1827|卷一百七工政十三直隸水利上|直隸省以保定為省會。在京師西南。其東北承德府。其北宣化府易州。其東永平府天津府遵化州。其南河間府深州冀州。其西正定府定州。其西南順德府廣平府大名府趙州。宣化府之北口北三廳。永平府東南為大海。在山海關之南。東接盛京界。西流經府南。為榆河陽河潮河灤河清河諸口。又經遵化州。為素河陵河潮河諸口。又經天津府為減河口。稍南為直沽口。折東南入山東界。白河上源曰龍門水。出宣化府合獨石水盤道口河。東經長城。至順天府。合潮河七渡河沙河通惠河龍河。為北運河。一支東出為減河。入於海。正渠又合鳳河而南。西與東淀會。南與南運河會。東由直沽入於海。南運河上源曰衛河。自河南東流入境。經大名府。入山東境。復自山東入境。經河間府之故城縣。復入山東。仍自山東入境。經河間府天津府。合滹沱河而北。與北運河會。東由直沽入於海。東淀在順天府界。西淀當其西。接保定府界。西淀東出之支渠。南曰會同河。北曰中亭河。俱達於東淀。永定河上源曰桑乾河。自山西東流入境。經宣化府。合壺水洋河媯河折東南至順天府。匯於東淀。滹沱河自山西東流入境。經正定府。合衛水西韓河南匯於甯晉泊。復自泊東出。經深州。至河間府。與漳河東北渠會注。南運河一支。北出為子牙河。亦匯於東淀。豬龍河上源曰[滋](磁)河沙河滱河。[滋](磁)河沙河。俱自山西東流入境。經正定府定州至保定府。滱河亦自山西南流入境會焉。東匯於西淀。祁河出保定府東流。西與滱河東出之廣利渠會。又合清苑河金?河徐河雹河。亦匯於西淀。白溝河上源曰拒馬河。出易州邊外。東經長城。折而南至順天府。合琉璃河易水。亦匯於西淀。甯晉泊在冀州西。趙州東。大陸澤當其南。接順德府界。一水自澤北出曰新豐河。達於泊。漳河自河南東流入境。經廣平府。一支東出入山東境。正渠北流。歧為二支。一東北入山東境。復自山東入境。經河間府。與滹沱河會。一北經順德府至冀州。匯於泊。釜陽河出廣平府。東北流至順德府。匯於澤。洺河出廣平府。牛尾河沙河出順德府。俱東匯於澤。潮河上源曰沽河。出遵化州。東經順天府。合泃河柳沽河袖鍼河還鄉河。南入於海。灣河上源曰商都河。出宣化府北邊外之獨石口廳。北流折而東。合庫爾奇勒河。又東南經承德府。合興州河尹遜河熱河白河老牛河柳河豹河入邊。經遵化州。合撒河恒河。經永平府。合長河青龍河。入於海。潢河上源曰錫喇木倫河。出承德府西北境克什克騰旗。合拜察河喀喇河老哈河而東。為西遼河。入盛京界。老哈河出承德府。北流合霍爾霍老河布爾罕河烏巴河坤都倫河英金河伯爾克河。注潢河。大淩河上源曰敖木倫河。出承德府。東流入盛京界。其西為小淩河。其東為養息牧河。俱南流入盛京。馬頰河出大名府。北流魏河沙河趙王河白花河出大名府。東流俱入山東界。陵河素河出遵化州。青河潮河陽河榆河出永平府。俱南入於海。東至盛京界。西至山西界。北至內蒙古游牧。南至山東界。西南至河南界。東南至海。_
直隸河圖說|蔡新|賀編1827|卷一百七工政十三直隸水利上|直隸大小七十餘河。其在永平者。由遷安經灤州入於海。在遵薊者。經玉田寶坻會甯河入於海。皆山海關內南流自入海者也。從遵薊而西為順天府。其水則有潮河白河。潮河自古北口入。白河自獨石口入。會密雲。由潞河至通州。合畿輔以北諸水。經北運河東南行。至天津三岔河口入於海。順天之西北曰宣化。西南曰保定。南曰河間。其水最著者曰永定河。自朔州東行。合大同諸水入直隸界。東會宣化以上諸水。又東會延慶以上諸水。經盧溝橋。繞畿甸。注東淀。出三岔河口入於海。保定之北曰拒馬河。過涿州。會易水。經白溝河東南入西淀。其南曰滱河派河。又其南曰[滋](磁)河。皆會於祁州東北入西淀。其遶郡者曰徐河朝陽曲逆。合諸山泉東行入西淀。俱自西淀注東淀。出三岔河口入於海。保定之西南曰正定。又其南曰順德。又其南曰廣平。正定之水為滹沱河。由井陘經郡東南入甯晉。順德廣平諸水亦匯甯晉。俱自甯晉泊由子牙河東北注東淀。出三岔河口入於海。廣平之東南曰大名。其水則漳河衢河。經河南界出山東至臨清州。合南運河北行。至天津。出三岔河口入於海。總直隸諸水。其不由三岔河口入海者。永平遵薊諸山泉耳。其在順天者。由通州北運河東南行至三岔河口。其在大名者。由臨清南運河東北行至三岔河口。宣化以上之水。則合永定河東南注三角淀。正定順德廣平之水。則會甯晉由子牙河東北注三角淀。保定之水。則匯白洋淀。東行至三角淀。三角淀之水。又東行出三岔河口者也。合一省大小七十餘泉。總會一處入海。宜其驟雨急漲。泛濫橫溢。為民生患也。_
順天府水道圖說會典|ANON|賀編1827|卷一百七工政十三直隸水利上|京師順天府。東西距六百里。南北距四百八十八里。府尹治大興宛平。統廳四。西路廳駐宛平縣西。領涿州大興宛平良鄉房山四縣。東路廳駐通州。領通州薊州三河武清寶坻甯河香河五縣。南路廳駐大興縣南。領霸州保定文安大城固安永清東安六縣。北路廳駐昌平州南。領昌平州順義懷柔密雲平谷四縣。東淀在武清東安永清三縣南境。永定河子牙河匯焉。西淀在府西南境。接保定府界。白溝河匯焉。西淀東出二支津。俱東北流。在南者。經保定縣北。曰會同河。在北者。經霸州南。曰中亭河。俱達於東淀。永定河上源曰桑乾河。自宣化府東南流入府界。經昌平州西南。又經宛平縣西。良鄉縣東。折而東。經固安永清二縣北。東安縣南。又東注東淀。白溝河上源曰拒馬河。自易州東流入府界。經涿州北。琉璃河出房山縣西境。東南流經縣南來會。折南流經州東。又南易水自保定府東南流入境來會。又南注西淀。子牙河自河間府東北流入府界。經大城文安二縣東。又東北注東淀。白河自宣化府東南流入邊。折南流。經密雲縣西南。潮河自承德府東南流。經古北口入邊。折西南經密雲縣東來會。又經懷柔縣東南。七渡河自其西北注之。又經順義縣東南。沙河出昌平州西北山。東南流經州南。又經京城北順義縣南來會。又南會通惠河。又經通州東而南。會龍河。是為運河。又東南經香河縣南。東出一支津。曰減河。東南流入於海。正渠南流。經武清縣東南。會鳳河。又南。西與東淀會。南與南運河會接天津府界。通惠河上源為玉泉山水。出宛平縣西。玉泉山東南流。經京城。入　禁禦。為金水河。又為玉河。東出為通惠河。又東經通州北。注白河。海子在京城南。龍河鳳河出焉。龍河東北流。經通州南。鳳河東南流。經武清縣北。俱注白河。沽河自遵化州西南流入府界。經薊州南。曰薊運河。泃河自承德府西南流入邊。經平谷縣南三河縣東。折東南流來會。又東南為柳沽河口。又東南袖鍼河出香河縣北境。東南流經寶坻縣南來會。其東為還鄉河口。又南經甯河縣東。入於海。西山在宛平縣西。盤山在薊州西。大房山在房山縣西北。府。南界河間府。東南界天津府。西南界保定府。東北界承德府。西北界宣化府。西界易州。東界遵化州。_
合龍閉氣說|?曾筠|賀編1827|卷一百三工政九河防八|堵閉決口。至合龍時。正河未通。旁流又塞。全河水勢。進退兩難。此時苟措置失宜。必致尋路奪門。乘虛潰陷。盡棄前工。故堵合決口。築至衹寬十餘丈之時。務將從前已下各埽。凡揪頭滾肚以及樁橛等項。一一檢點。更驗明積料積土若干。然後每邊各再進一二埽。鑲墊極穩。方可捲下合龍埽個。其埽或用單用雙俱可。既下埽閉合之後。一鼓作氣。竭力鑲填。層層加壓。著地隨即簽樁。至埽尾溜斷為率。至從前做過各埽。須自靠隄起至龍門口止。通身壓土三四尺。加鑲又不可一律鋪填。如埽面寬十丈者。止於埽頭埽尾各鑲寬一二丈。其埽面中間。多用土壓。埽上壓土愈重。埽個愈穩。將來蟄陷亦少。若夫堵合決口之後。河流亦必去埽工數十丈以外。似乎足資鞏固。但近埽之處。不有河形。即係窪地。水勢一長。仍必分流。不早防備。則外口嫩沙。見水便消。壩下埽工。倘或朽腐。一有更變。便無從下手。亟須於龍門外口。約略長短。再下順埽數十丈。或二路二層或一層以護之。如龍門裏口跌塘尚淺。則於裏口建貼心壩以為內戧。更著緊晝夜搶築裏越大隄一道。方為萬全無失。蓋水有氣勢。勢之所趨。氣必隨之。今裏戧外護。而又圈以越隄。俾其氣無所透。而其勢亦隨以退阻。淤沙掛灘可跂而待。司壩工者。其可不急為之善後耶。__　下埽壓土之說與張文端互異姑兩存之_
嚴核河工經費疏嘉慶十五年工部|ANON|賀編1827|卷一百三工政九河防八|查江南河道工程。每年請撥帑金。動盈鉅萬。該河督臣等自當嚴飭所屬。杜絕浮冒。以重帑項而裨要工。今臣等就近年所報工程錢糧。通盤合計。似其中尚有未盡核實之處。查河道工程。以歲修為最要。?搶險之工。祇補救于臨時。而歲修之工。則預防于先事。每年水落歸槽之後。通查各廳境內。新舊埽工。將應行補廂加廂折廂各處。逐加估計。統于桃汛前一律修竣。如春修後。偶有蟄刷。仍即隨時廂墊。果使實估實修。毫無偷減。則大汛經臨。自足抵禦。即或有迎溜生險。應行搶護之處。而歲修之工已固。即搶修之費無多。是以歲修冊內。每段用銀自數千兩至一二萬兩不等。而搶修之工。每段舊例不得過五百兩。即今加價兩倍。而亦不得過一千五百兩。特為劃定限制。並非為一千五百兩之外。聽其專案開報。無論若干銀兩。轉可不加禁制也。至所謂專案者。或係無工之處。新生埽工。或於有工之處。添接埽?。或舊埽淤閉停修。突經蟄刷。凡皆歲搶之所不及。始准其于常案之外。別行開報。而節年以來。凡遇河溜坐灣之處。奏辦護埽工程。業已鱗次櫛比。但使于歲搶修案內。實力修防。自不致滋生他險。故奏報別案。實為不應常有之工。從前祇緣歲修搶修二項。定額不得過五十萬兩。廳員等以例價不敷。不得不借別案名目。虛估閉報。通融辦理。迨嘉慶十一年。蒙　　恩加價兩倍。歲修搶修二項。每年用銀至一百四十餘萬兩之多。廳員等自不得藉口不敷。仍前虛報。則專案工程。自應大減。而近來奏報專案。較從前工減之年。仍不見少。每年需銀。總在二百萬兩上下。又自加價之後。漫工屢見。正溜既已旁趨。則專案著重。工程應少。而統計所銷錢糧。仍與常年相仿。臣等就該督等所奏各案情形。詳加查核。內除新生埽工。添接埽段。及淤閉停修各工之外。其以舊埽朽腐。沉陷蟄塌。別案開報者。幾居四分之一。殊不思舊埽朽腐。即其歲修案內亟應修理之工。其已估歲修者。固係修築之不堅。其未估歲修者。亦係估修之不實。若非奏定章程。仍前別案准銷。則不肖廳員。于歲修案內。或祇將情形較輕之處。略事補苴。輒照額銀開報。而其實係沉蟄朽腐之處。轉或壓擱不修。以為專案開銷之地。殊與工程錢糧。大有關係。現據該河督等。將嘉慶十四年各道廳。歲修工程。共用銀九十九萬九千三百餘兩。造冊題估。而是年搶修專案二項。尚未造報到部。臣等查現在冊開工?。尚無不符。除照例分案具題。仍令照例題銷外。應請　　敕下該河督等。轉飭所屬。將歲搶修工程。實力查辦。並將每年桃伏秋三汛期內。每汛修過工程丈尺。分次開單具奏。再行彙案題估。如有現在修防。並未報明淤閉之工。旋因舊埽空虛。沉陷蟄塌。專案奏報者。即其歲修案內。估辦不實之明驗。無論該年冊內曾否估計興修。統將所需專案銀兩。著落該管道廳等官。分別賠繳。不准開銷。並令該河督等。將各廳汛內所有新舊埽工。開具地名起止。段落丈尺。某?業經淤閉。某段現在修防。造具總冊。送部查核。以杜挪移掩飾情弊。其每年增入修防。及續經淤閉之處。再于各年秋汛後。專案冊報。如有將現在修防之工。捏稱淤閉。及無工之處。希圖影射者。一經察出。即行據實參奏。嚴辦示懲。庶歲修不敢草率。而專案可漸減矣。_
嚴釐河工積弊檄河南通志|賈漢復|賀編1827|卷一百三工政九河防八|中州之困於河工者。已十餘年矣。荊隆之工甫竣。喘息未定。而又有清河集槐疙疸孟家埠口等處之隄工。繼而辦料徵夫。事非得已。小民力役。分所宜然。第河工之積弊多端。而地方之受累無窮。若不嚴加釐剔。小民之膏血幾何。可常資奸?之吮吸哉。查此時隄工。不過幫築高厚。及創建遙隄。原非決口塞流可比。況乎修築土方有丈尺。用夫有名數。報竣有定期。管河官若能上緊督察。依限完報。則亦何弊之有。祇因故意遲延。遂爾弊端叢生。譬如原派人夫百名。而著役者止七八十不等。其餘俱為督工。官役與夫頭通同折肥。如一月可完之工。而延至數月。及領工食。未嘗增於原估。而督工之官役夫頭。仍按月索常例。包夫之奸棍。仍按月索私幫。工應築一月。而延至三四月。民應用一錢。而倍費四五錢。以致雜派溢於正供。在在剝膚剜肉。此其積弊一也。若夫砍梢之弊。殘害尤烈。計河工之所需。自柳之外。餘皆無用。今聞各夫下鄉。無論墳內門前榆柳槐楊。任意砍伐。即桃杏果木。憑其摧折。毫無顧忌。既索酒食。更索銀錢。民受其害。不敢申訴。此其積弊二也。官令各夫砍伐。當必有確數可稽。今則任人竊取。而官不之問也。損民間之物力。不能濟緊急之工程。及派里民運送。則曰某人應運某處柳梢。運腳與夫食。每束已不下五分。及運至工所。又有委員刁蹬。折數加收。必令攜貲行賄。私折乾沒。而後遂其谿壑。稍不如願。掯抑不收。車輛人畜。數日守候。此其積弊三也。至於派夫應役。歷來自有定規。按地均攤。民雖勞而無怨。其奈勢要豪強。種地數十頃。以及數百頃。抗不出夫。而州縣徇情。亦不敢派。致小民有地五畝。即派夫一名。官既無良。民徒飲泣。此其積弊四也。至夫役工食。自應按月發給。猶恐食用不敷。今聞有役過數月。不發一月之銀者。亦有轉發州縣。而毫釐通不給散者。更有工房里老。朋比作奸。領出官銀。私相分肥。官有發銀之虛名。而民不得受領銀之實惠。此其積弊五也。種種陋習。概難縷指。弊絕風清。不無厚望於該道。為此仰管河道官吏。即將各處隄工。務要晝夜督築。刻期報竣。毋得仍踵前弊。致累小民。至在事員役。及州縣印河等官。尤當洗滌肺腸。嚴行覺察。敢有故違。該道即密揭本部院。以憑不時參處。法在必行。勉之慎之。_
復張觀察論工料書|呂星垣|賀編1827|卷一百三工政九河防八|急工方舉。勢不得不用民力。既憂河北民力之竭。又不能舍而之他。承不棄菲陋。俯賜咨詢。但事之便民者。多不便官。某言民之便。不便有司之為已。猶可言也。言民之便。并害閣下之辦公。不可言也。乃閣下正以其久客閒觀。務使準見聞。陳一得。毋已。請言便民無害閣下者。俟采焉。從古河患之興。無地可讓。則惟疏泄防堵兩策。此兩者。名耗力。實耗財。夫相地勢高下。疏引河短長。惟丈尺有憑。故工程有準。至編麻葦下埽。累百千萬以抵金門。一遇風猛水掣。一埽走。諸埽立走。例不准報銷。此其為費。豈如引河丈尺之可程計哉。此而欲動帑給發。非特道庫不供。即司部庫不足。夫　朝廷設河工歲修例以防未然。一旦水患。以民力衛民田。自古已然。非獨今也。所可恨者。河工一逢征料。吏胥因緣作奸。民死于水。尚不如死于料之慘也。頗聞往日之弊。實起在工收料之員。其浮收者收十作一。遂以浮收者折價。以致遠河州縣。不得不省運腳之跋涉。求折價之便宜。而近河員弁。及駔儈商民。益乘料初出。賤價屯積。貴價居奇。致今墊水葦麻。一如納倉粟米。而州縣吏胥臧獲。因其收十抵一。遂累千百倍徵之。嘗聞料之徵也。始按畝。繼兼按廛。有一廛責一金者。窮民束手無措。往往鬻兒女償之。此等情形。閣下既洞見其六七。故與朱觀察并心一力。振刷翦除。在二公既清其源矣。謂竟絕其流乎。未必也。何也。工一日不竣。料一日不能不徵諸民。勢有必不得已者。今夫用民力衛民田。民知之甘之。即用河北民力。衛河南民田。民亦知之甘之。民所知之不甘。而力實有所不能者。竭民力而不歸于工。為可痛耳。誠欲不徵諸民不得。欲預揭其應征之數以示諸民。亦不得。則盍於工興之初。先動帑舉工。迨工竣。然後總計其數。按則田以均之于征。則以工員用工帑。勢不得冒銷。即冒銷而法有以裁之。而州縣承征有定之餉銀。自不比于橫派無稽之料價。即或加色加耗。法亦得以繩其後。庶幾工不廢。帑不缺。而民力猶足供之。是亦所謂便民不誤公者。儻其?意。又承示數月來盜賊繁興。夫民饑民寒。鋌而走險。揆其致此。良可惻然。誠使復田廬之業。貽婦子之聚。免追呼之累。雖購之為盜賊不能。得毋有無生之苦蹙於前。無藝之征隨于後。明知陷法。姑嘗之以延月日之生命耶。經曰。有人此有土。有土此有財。有財此有用。今溝壑四方之傷。保聚未能也。仍憂盜賊四起。此土不得云有人矣。工竣始征。即盜賊亦庶幾衰止。重承垂問。敢效其愚。_
敬陳治河條例疏|張鵬翮|賀編1827|卷一百三工政九河防八|一隄工宜堅築也。舊例每隄土六寸。謂之一皮。夯杵三篇。以期堅實。行硪一篇。以期平整。虛土一尺。夯硪成隄。僅有六七寸不等。層層夯硪。故堅固而經久。雖雨淋衝刷。不致有水溝浪窩汕損坍塌之虞。今見各隄。俱無夯杵。止有石硪。又自底至頂俱用虛土堆成。惟將頂皮坦。微硪一遍。以飾外觀。是以隄頂一經雨淋。則水溝浪窩。在在不堪。隄底一經汕刷。則坍塌潰壞。故年來糜費錢糧。迄無成效。今後再幫之隄。俱將原隄重用硪杵。密打數遍。極其堅實。而後於上再加新土。創築之隄。先將平地夯深數寸。而後於上加土建築。層層如式。夯杵行硪。務期堅固。照依估定遠近土方。取土加幫。不許近隄取土。　一樁工宜用整木也。運河中河。頂衝刷灣之處。水勢湍激。恐其汕刷隄工。是以估用整木。簽釘排樁。估用整柴。丁頭鑲壓。以資捍禦。今見兩河排樁。俱係一木二截。浮簽淺土。所鑲柴束。俱係一柴二截。粉飾外觀。及將舊隄老工穵鬆。一遇雨淋水漲。樁木欹斜脆折。柴草隨水漂淌。嗣後排樁工程。購木到工。該道廳先赴工圍驗。是否與原估尺寸相符。勒令承築人員。樁用整木簽釘。入地甚深。埽用整柴鑲壓。極其堅固。　一龍尾埽宜停也。臣?查河工。見工程堅固者。首在石工。次則密訂馬牙樁。足資捍禦。其頂衝大溜之處。用丁頭掃密釘大木排樁深埋入土。亦屬有益。至於平常工程。概用龍尾壩稀釘。排樁淺埋浮土。一遇風浪。即行塌卸。徒飾外觀。虛糜帑金。應行停止。　一石工修砌宜得法也。臣?閱湖河修砌石工之處。鏨鑿草率。參差不平。零星之?。不足原估尺寸。三?不能抵二?之用。釘樁短小。不足以檠數層巨石。石塊碎小。不足以符原估丈尺。石灰米汁短少。何以合?石而聯成一片。鐵錠鐵鋦全無。何以扣石縫而使之合筍。自必旋砌旋壞。安能經久。嗣後一切石工。無論面裏。丁頭等石。皆照原估置辦。鏨鑿極其平整。石灰須重篩。篩過多用米汁調和。搗杵極其膠黏。滿灌而入。使之無縫不到。又用鐵錠鐵鋦聯絡上下。合為一片。　一挑河之積弊宜除也。分工人員。領帑到手。任意花銷。河身挑挖。不及原估十之三四。隄用虛土堆成。並不肯如式夯硪。且將挑出之土。堆於臨河隄上。使隄岸高聳。以作假河之尺寸。是以年來挑濬甚多。成河甚少。侵帑誤工。莫此為甚。嗣後挑河工程。挑出之土。盡堆於原估隄上。層層夯硪成隄。使之高寬。以資捍禦。不許估計散土。以滋堆高假河之弊。　一黃河淤墊之曲處宜取直也。恭奉　　上諭。將黃河曲處挑穵使直。仰見我　　皇上洞悉治河良法。臣查閱河工。見頂衝大溜之處。對岸必有沙觜挺出。此河曲之故也。從此曲處挑穵引河以殺水勢。則對岸險工可平。誠如　　聖諭指示。極其精當。因詢河官。何以不即遵行。據稱挑穵引河。需費錢糧甚多。穵後引水大溜。始能成河。若逢緩水。必至沙淤。例應追賠。是以人心懼縮。不敢挑穵。臣思河工。處應故事。挑穵不如式者。理應賠修。若實心任事。挑穵深寬。偶致淤墊者。此非人力之罪。應請免其賠修。庶幾人無畏縮。我　　皇上挑直之　　上諭。可以實見之奉行。而河工有底績之期矣。　一夫役宜優恤也。挑河築隄雇夫。動至數千。烈日風雨。手操畚鍤。夜則卷蓆為棚。僅以庇身。雖有雇值。止可餬口。嗣後工成之日。給與印票。該地方官查驗。免其雜項差徭。以酬其勞。_
河工夫食料價議治安文獻|淮河同知紀元|賀編1827|卷一百三工政九河防八|某譾劣庸才。謬膺河防重寄。視事以來。恪守法紀。弗敢隕越。凡本署冗員。悉行裁革。唯有夫食料價二節。所關河工甚重。不敢不竭慮殫思。以求剔弊而興利。查夏鎮一年夫食銀八千四百餘兩。舊例州縣解廳。廳轉解夏鎮工部。就近發主簿給散各夫以外。唯有中河夫食銀八千六百餘兩。三險歲修料價。係本廳衙門經理。責無旁分者也。但法令廢弛已久。其間百弊叢生。閱士民之公呈。訪道途之輿論。誠有利于私而不利于公。便于奸棍猾吏而不便于民者。不得不早議變通。以圖實濟。先就料價一項言之。按往例于每歲正月內。酌發庫銀。每州縣先給二百兩。催各里辦料。陸續完交。俟估計具題。用過料數若干。照定例價銀。撥發各州縣。轉發里老。里老又分散花戶。往往有不肖官吏。視為給還百姓之銀。以上賜下。不敢取盈。可以任意扣減。及入里老之手。又視為百姓既捐之物。以現博賒。原置度外。可以借端開除。于是辦料之花戶。徒苦敲朴于前。並無實濟于後。飲恨吞聲。莫之敢發。既有仁慈各憲。念及于此。然事無指實。何所據而加之懲創乎。官既有染指之私。法必不行于下。于是衙役勢豪。挾官肆惡。有本身原無柳料。而代包科斂者。有己身應納料銀。止報虛文。毫釐不納。不患河官里老不為遮?彌縫者。有小民交料赴廠。而吏胥廠老。勒掯不收。橫索使費者。始因料價不給于民。後致柳價反累於官。上下朦朧。止圖苟且塞責。如此養癰遺害。勢必大患于河。河患而漕亦病矣。今與紳衿士民公議。嗣後辦料。援照往例。于正月內。責令州縣按里公派。使之完納。迨伏秋以後。通計各州縣實在完解柳料若干。應領價值若干。某照庫平印發州縣。取具印領。州縣將銀貯庫。不必分發里老。里老不必分給花戶。但照各里分完料數目扣抵。各里分末季錢糧止給庫收。不見銀錢之黑白。扣者無所容其扣。而侵者亦無所肆其侵。則下之納于上者。秋毫皆入正供。上之納于下者。錙銖悉沾實惠。而勢豪惡棍見其無隙可乘。亦不復萌代包妄派之思矣。此納料抵糧之法極便于民者也。若夫工食之積弊。尤甚于料價。按夫一名。官給工食銀十兩八錢。因不足用。里下議出貼費。各縣照里均差。約田數十頃。派夫一名。田多者應夫。田少者貼費。此徐屬歷年定例也。但有田之人。非屬紳衿。即各衙門吏書人役。本身不能應夫。勢必僱人替代。即百姓之少有身家者亦然。是里下出夫之人。並非河上作工之人也。其間有名雖僱人代役。而實無人上工者矣。有本身原無夫役。而以一人而包充數夫者矣。州縣止送花名一冊。其事已完。真假替冒。何從詰辨。于是規避私逃等弊。不能免矣。是紙上之人夫半屬虛名。而河干之修築全為故事也。至于給散夫食。舊例州縣解銀到廳。收貯徐庫。徐庫不敷。又領諸淮庫。先呈中河工部驗封。然後按季發之河判。河判分發夫頭。以及散夫。其中?役剋除。以及夫頭冒銷等弊。又倍于料價。甚至無夫之積棍。反受多金。而應役之貧民。?毫無得者矣。今從長酌議。若照料價新規。令印官扣抵錢糧之數。似屬妥便。但此項銀兩。奉有給應河夫之　　旨。孰敢更張。是以不便抵還里遞。如仍前給放。又恐　朝廷有惠。窮夫不得親沾。再四籌畫。莫若求憲臺出示申飭。此後解夫之日。嚴責印官。不得以花名虛冊塞責。必令詳開應值夫役。本戶何人。實係何人代役。註明各夫年貌。如有代包規避等弊。立拏本戶重懲。及按季放發夫食之時。仍令印官親同河判照原冊按名給發。仍具公同放過領狀。並各夫領銀甘結。報上開銷。倘有給放不實。與包夫規避等情。一經發覺。官即題參。?役勢惡。立置嚴法。庶人夫方得實用。而雨露不致空施矣。_
河源圖說一|吳省蘭|賀編1827|卷一百三工政九河防八|案地理非圖不明。大河源流。自古人跡罕至。漢書稱武帝案古圖書。名河所出山曰崑崙者。已佚不可睹。其圖之傳於今者。篤什所述。什僅得其四五。陶宗儀之所摹。又僅得篤什之四五。近時歐羅巴人作坤輿圖說。?繪五大人州。而紀黃河者僅寥寥數語。豈非皆傳聞未確之故歟。洪惟我　朝昄章式廓。　　　聖祖仁皇帝嘗肇命臣工。攜挈儀器。遍歷區域。測量分數。以極星出地高下。定南北相距之數。以中星偏東偏西。定東西相望之實。周天三百六十度。當大地七萬二千里。其中山川脈絡。形勢燦陳。繪畫具備。我　　皇上德威遠鬯。準夷回部。相繼蕩平。拓地二萬餘里。昔所詳諮博考而得者。　　申命有司。履循絜度。繪入輿地全圖。西濛東瀛。廣輪無外。於是大河源流。一曲一直。披圖指點。均可得其出某山行某地分某派合某支之實。至有古書所未陳。往圖所不載。如伏流孔道阿勒坦真源者。證以　　欽定輿圖。瞭若指掌。洵乎億萬之標準也。顧繪輿圖者。必區分細目。而後可析其條理。亦必統括全形。而後可挈其綱維。禹貢九州。散?諸流。而必以導山導水兩章。總?其次第始末。即是意也。大河源遠而流長。自蔥嶺和闐以至於入秦隴邊境。所逕歷?數千里。其發源之山。支絡連綿。自岡底斯呢瑪伊斜亙蔥嶺。亦袤延一二千里。中間山與山鉤帶。水與水貫通。山與水又互相經緯。既非僅繪一隅所可明。且山有斷續。水有伏見。形不屬而脈相屬者。尤必臚列全局。始顛末釐然。僅依　　欽定輿圖。自回部西南方流至鹽澤。由安西州入青海。抵河州。詳悉繪畫。上稽星度。下列土方。每方一度。相去百里。方向曲直。確切可據。豈為考訂求詳核哉。?自康熙間戡定西藏。　　　聖祖仁皇帝諭謂岡底斯為眾山水之根。其地與回部和闐相接。則崑崙正脈。先入版圖。雍正間廓清西海。河源重發之區。盡歸列戍開屯之內。我　　皇上平定準噶爾回部。疆理西域。一視侯甸。于是由蔥嶺和闐。伏羅布淖爾。重發阿勒坦廓勒大荒以外。潛見不常之靈蹟。一一近在戶闥。披圖考地而　　大聖人所以控西域。撫遐荒之形勢。亦?具于斯矣。__　河源圖說二_漢書及水經皆言河源一出?嶺。一出于闐。?出?嶺者為正源。出于闐者為旁源。其形勢然也。西域山之極偏西者。莫大於?嶺。?山脈延亙。自僧格喀巴布山分支西騖。由齊齊克里克嶺特拉克嶺經喀什塔什嶺和斯魯克嶺而北折。經吉布察克三喀克善諸山。皆得以?嶺名之。自此東行為天山正幹。山脈所入。其諸山之水。隨地而發。?支散衍。總歸大河。其大源有二。喀什噶爾河發源最遠。葉爾羌河與和闐?接。俱東行與和闐河會。源流廣大。視和闐數倍過之。?和闐兩岸。地多沙磧。水或湮滲不流。而?嶺之水。源委數千里。或分或合。不滲於沙。不隔於嶺。自古數河源者。必曰?嶺。以是故也。至?嶺西方所出諸水。或入於達里岡阿鄂謨。或匯於騰吉斯鄂謨。此則水經注所述入雷翥海諸水。皆以西海為歸墟。而在?嶺之外矣。和闐共六城。其哈拉哈什王隴哈什二城水。為河水分見之源。行至厄格爾雅爾而合。東北行共千一千里。始會?嶺諸山西來之水。其左右如都瓦城三珠城額里齊城塔克城諸水。自流自止。不顯與和闐河會。?沙磧間之。實亦和闐之旁源也。茲並遵　　欽定輿圖。繪列於右。__　河源圖說三_西域北山即古天山。亦稱折羅漫山。東西六千里中。以此山為北障。其南境水無不入大河者。今考蒲昌海以西所受北山之水有四大源。最西為阿爾蘇河。會烏什水南流。會於蔥嶺和闐河交匯處。其一為庫車河。四源合流。流至沙雅爾域。南入河水。其一瑪巴赫色爾庫爾水。自瀦不流。與河水相望。隔數十里。?伏流而入河水者也。其最東為海都河。挾四源出眾山之口。瀦為淖爾溢出南入大河。?古今山西麓水。山海經稱敦薨之山。敦薨之水出焉。西流注於泑澤。出於崑崙之東北隅。實為河源。即指斯水。?天山南麓約以四源。而海都河為最盛。故山海經亦以河源稱之。所謂傳聞異詞。僅得其近似者也。惟我　　皇朝。天山南北。盡隸職方。諸水所經。皆有城郭。自烏什阿克蘇拜城賽喇木庫車哈喇沙爾至吉爾森呢木諸城。耕屯井牧。不殊內地。皆藉河水為灌溉。故分合脈絡。一一可稽焉。由是匯于羅布淖爾為西域河水之總彙。計自?嶺之東。嘉峪關之西。天山之陽。南山之陰。縱橫七八千里。稽其大勢。一涓一滴。咸於是匯歸。即古之蒲昌海也。唐杜佑疑蒲昌海為西域。自行自止之水。不與積石河通。今考羅布淖爾。北近天山。南則束以沙磧諸?。其西方為大河眾源來處。東境又為伏流來赴之水。合稽西域地勢。無有下於是者。故西域支流別派。亦無有不歸於是者。至於涉歷冬夏。不減不盈。則以其沙道潛通。有洩有受。其蹟似異。而其故可以理推也。淖爾北倚天山支?。南有魯齊圖達巴漢。其旁眾池駢列。為圓池。為方橢池。為鄂爾溝海圖水。巴哈噶遜水。弩齊圖色欽水。錯居環繞。燦然亦如星宿。論者謂其肖形成象。與鄂敦他臘諸泉。祖孫一氣。信不誣也。水經注稱其洄湍電轉。為隱淪之脈。可以證伏流矣。若夫羅布淖爾東北路諸泉為托克三。土爾番。闢展。哈密諸地。水皆出天山南麓。或稱交河。或稱南湖。泉流散灂。自行自止。諸土依之。以為聚落。伊古以來。未有言其歸向者。今以西域地勢考之。天山正脊東出南折以屬於安西。則其中也。蓄諸山勢亦必西向。歸於羅布淖爾特。流沙間阻千里。水泉不流行于沙面。必貫輸于沙底。雖無顯然奔赴之蹟。要不容區而別之於大河外也。?西域大勢四隆中窿羅布淖爾適當其窿處。?水四面環歸。惟以東南方一隅為泄水之尾閭。今詳列而繪之。眾水不同。總以出天山南麓者為斷。用以補往籍之未備焉。__　河源圖說四_由羅布淖爾東南伏流沙磧千餘里。重出為阿勒坦郭勒之源。此則漸及于近世所稱之星宿海矣。?自北幹南幹分行。連山劃然中斷。諸沙委積。宏流潛伏。由羅布淖爾以至阿勒坦郭勒重發之處。測其逕度。約一千五百里。若以伏流隨山曲折。東西激盪。當不止二千里而贏。其間諸泉仰發。不一而足。實大河伏流入阿勒坦郭勒之孔道也。爾雅載河出崑崙虛。色白。所渠並千七百一川。色黃。今考回部河水所受經流支川。無慮千數。所謂渠并者。在西域已居大半矣。從來水潛地底。側出仰流。無不觱然澄清。獨阿勒坦郭勒噶達素齊老之水。伏流初見。輒作黃金色。因即以黃金名之。豈非大河靈瀆。雖伏地千里。而仍不改其本性者乎。唐人始有柏海星宿川之目。元人窮源至星宿海。皆未識阿勒坦真源。惟我　　朝疆理西極。殊域一家。命使窮源。自鄂敦他臘而西。更三百里。歷古亙今所未能窮見者。於是乎大河真源。昭然如發蒙焉。若元使窮河源。至鄂敦他臘而止。不知其西有阿勒坦之黃水。已為失實。其尤舛者。以朵甘思東北鄙有大雪山。名亦耳麻不莫刺。譯言騰乞里塔。指為崑崙。自河源至崑崙已行三十日程。河繞其三面。則是崑崙為河所經由之地。而非源矣。我　　皇上燭幾鑑古。洞照如神。　　披覽侍衛拉錫舊所具河源圖。貴德之西有三昆都倫河入河水。　謂蒙古語以橫為昆都倫。河之橫者為昆都倫。山之橫者亦為昆都倫。彼昆都倫以橫山延亙得名。說者不察。遂以三河之名。附會而誤。復讀　　御製讀宋史河渠志。文正大雪山之非崑崙。而證明其為禹貢之積石山。山川道理。形勢方向。昭然明晰。無可置疑。西域自漢武帝時通於中國。張騫始發其端。厥後開置四郡。設都護。輪臺渠?。皆置田卒。則大河所注。咸在節制之中。班史言南北有大山。中央有河。河水兩源。一出蔥嶺。一出于闐。東注蒲昌海。其水停居。冬夏不增減。皆以為潛行地下。南出積石山為中國河。其言信而有徵。自唐以來。誤指西河境山為昆侖。反詆史記漢書所稱西域河道為非是。則舛謬甚矣。禹貢導河自積石。言治水施功之始。非謂河源。山海經水經注。沿河源重發於積石。則舉青海境大山以包舉諸地。言積石而星宿海亦在其中也。積石山。今之阿木奈瑪勒占木遜阿林。山形蟠屈數百里。巍峨高聳。為通境之望。其山脈自祁連山南出迤邐而東。為托灰哈達阿林。巴哈圖爾根阿林。哈爾吉布達巴漢諸山。隨處異名。其實皆積石之一體也。大河自西方流繞其南。合三昆都倫河折而北。而轉西繞其東北境。與庫庫淖爾相望。?環積石三面一千三百餘里。大河自此東北折。由溫泉邊入貴德堡。眾流漸濁。復其本性。?自昆侖正源。青海重源。再伏再見。至此始名黃河焉。若夫青海在大雪山之北。肅州安西州之南。旁列??。中環巨浸。周圍千餘里。其水不與西域通。亦不流注河水。然西北一隅。正與哈拉淖爾諸水。如衣馬爾山長馬山諸源?接。其西南一隅。阿穆呢色爾沁地。與河水東折之處。相望纔數十里。是又大河旁源瀦流不洩者也。?交流總匯於羅布淖爾積石重源。又旁瀦於是地。既與河源?接。則與西北流出之居延海休屠澤諸水。隔絕河水者。迥乎不同。故亦並圖之。以明同源異見之跡云。__　說河源者始于史漢至　本朝而大明附錄之以見靈瀆出沒性本不常止可因勢利導未可人力矯強也_
河防志?|張鵬翮|賀編1827|卷一百三工政九河防八|一挑穵引河之法。審勢貴於迎溜。而施工宜於深闊。且俟水大漲。乘機開放。則有一瀉千里之勢。不可太窄。窄則受水無多。遽難挽溜以入新河。不可太淺。淺則水不全趨。勢緩仍墊。不可過短。短則水流不舒。為正河所抑。洄洑漩淤。須寬六十丈。或四十丈。須長二千丈。或千餘丈。方趨溜有勢而成河。不可太直。直則平緩而無波瀾湍激之勢。久亦漸淤也。必隨黃河大勢開挑。俾其河頭迎溜。河尾洩水。中間灣處。急溜衝刷。漸次河岸倒卸。再於河頭築接水埽壩。河尾築順水埽壩。對河築挑水埽壩。庶引河可成也。　一幫築隄工之法。凡屬河道。必築隄束水歸槽。以防旁溢。無論?築加幫。總以老土為佳。但黃河兩岸。率多沙土。恐難盡亂老土。須於隄完後務尋老土蓋頂蓋邊。栽種草根。以禦雨淋衝汕。　一卷埽下埽之法。凡應用埽箇。須捲長十丈八丈者方穩。高一丈者埽臺要寬七丈。方捲得緊。如遇隄頂窄狹者。架木平隄。名曰軟埽臺。然後捲下。先將柳枝綑成埽心。拴束充心繩揪頭繩。取蘆柴之黃亮者。●打小●。總繫於埽心之上。每丈下鋪滾肚麻繩一條。或不必用麻者。即用蘆纜。又將大蘆纜二條。行繩一條。密鋪於小●之上。鋪草為筋。以柳為骨。如柳不足。用柴代之。均勻鋪平。需夫五六十名。如長十丈者。共需夫五六百名。八丈者。四五百名。用勇健熟諳埽總二名。一執旗招呼。一鳴鑼以鼓眾力。牽拉綑捲。後用牮稈戧堆。埽臨岸時。將小●均束於埽。埽岸上每丈釘下?橛二根。將滾肚繩挽於?橛之上。每揪頭繩一根。亦釘?橛一根。看水勢之緩急。定揪頭繩之多寡。漸次將埽推入水中。將橛頭滾肚。用活扣結於?橛之上。然後緩緩壓土。俟埽將次沉下。乃下排樁。每丈用一尺八寸木一根。若水勢湍激。頂衝埽灣。共合龍之埽。須用大木。不在一尺八寸之例。每丈用料物細數。照現行工部則例配用。　一黃河內下埽之法。凡黃河內埽工。有修防。有救險。有搶險。有新生險。修防工程。於霜降後水勢退消。驗查舊埽傾欹者。蟄陷者。卑矮者。朽爛者。須將舊埽清消平妥。相機補下。層層簽釘大樁。照依大汛水漲之痕。仍高出數尺。一律下成順埽。薄敷以土。俟其蟄定。方可下丁頭埽。若埽未蟄實。即下丁頭埽前順埽一有蟄陷。將別埽俱動矣。其救險工程。將有危陷。埽尚未去。急須臨河添壓大埽。長樁靠隄。急清舊埽。恐為匯崖。填之以軟草。將兩旁安穩之埽。亦須補下大樁。併力救護。勿使走動。則工程平穩矣。其搶險乃因舊埽朽爛。或因頂衝急溜。埽下衝激空虛。舊埽全去。水匯崖岸。舊隄坍卸。岌岌堪虞。當此皇皇之際。惟有審其事之先後。埽之緩急。若誤下一埽。誤釘一樁。反致逆溜湍激。衝刷舊隄。欲去不能。每致憤事。須責令久慣埽手。或熟諳人員。殫心料理。責任既專。令其度量穩妥。然後急為接下埽箇。晝夜搶下。庶舊隄無虞。兩旁之埽平穩矣。其新生險工。每於舊險工之上下。黃河大溜。一時衝至埽傍舊隄。坦坡坍卸。急須下埽。直至開溜之處而止。大率黃河埽料以柳柴為重。次則枯草。樁必長大。繩須堅實。至於壓土非比清水埽箇。黃水一入埽中。即泥沙停滯。若壓土太厚。反恐欹卸。俗云下埽無法。全憑土壓者。乃別言清水之埽也。__一黃河塞決之法。凡黃河初決。且不必急計裹頭。亦不必急計堵塞。初開之時。水勢洶湧未可與爭。惟看出其口急溜。若有奪河情形。須建挑水壩。以遏其勢。上流挑穵引河。以挽其流。速運積料物。料物既積矣。猶在得時。時可堵矣。裹頭舊隄。務必多下邊埽。堅固停妥。然後逐漸進埽。埽不可緩。緩恐決口漸深。又不可急。急恐下埽有失。埽必欲其大而長。長大則穩。捲埽首重於繩纜。其揪頭滾心滾肚。必須長壯。務使繩勝埽。莫使埽勝繩。埽既下矣。薄用土壓。埽將沉於水。方釘簽樁。再加套埽。其樁亦必須長大。計埽將到底。方可再進沉水。將次合龍之際。須多備在工料物。恐防合龍後每因蟄陷復決也。宜於合龍之時。晝夜兼工堵塞。遇有毛道過水。或係樁頂不平。或係埽手作弊。故?罅隙。必須急為壓土。使其平實。於罅隙用稻草。或紅草塞之。務使斷流。若涓涓不息。漸至蟄陷。不急搶救。則潰矣。欲杜樁埽手之弊。惟有恤其勤勞。厚以賞賚。不必按日計值。惟以成工為主。則工易舉而成亦速。至決口初開時。不係頂衝之處。出口勢緩。去口平散。亦不必急計堵塞。久之率多掛口淤墊也。　一建築挑水壩之法。凡黃河迎溜之處。宜建築挑水壩。又名順水。又名磯觜。又名馬頭。其功最大。如清河縣境內之運口。每為黃水急溜直逼卞家汪。關攔清水。不得暢出。以致運口淤墊。陶家莊引河數挑不成。仰遵　　　聖謨指示。於運口迤西築挑水壩一座。將黃水挑逼北徙。清水得以暢出陶家莊。引河得以成功。今二瀆合流。河工告成者。攸賴於是。凡遇有險工之處。照式築之。裨益非小。酌試建築之法。壩欲其寬。不可甚長。須做雁翅邊埽。以順上流。勿使埽頭逆溜。有掀揭之虞。若離縷隄遠者。須接築格隄捍禦。以防異漲時黃水溢壩後衝刷之虞。_
派民種柳有損無益疏嘉慶六年|吳璥|賀編1827|卷一百三工政九河防八|伏查沿河種柳。始自明臣平江伯陳瑄。其根株足以護堤。枝條足供捲埽。晴陰足以蔭夫役。柳之功用頗大。其裁種之法。莫詳于明臣劉天和六柳說。向皆循守辦理。臣查江南黃河大堤。自豫東交界至雲梯關海口。兩岸各長一千一百餘里。各汛柳園地。共一千八百四十一頃九十五畝。例令河兵于冬底春初裁植。以便工用。臣到任以來。遵循舊章。檄飭栽種。于勘工之便。挨次查驗。現在尚屬森茂。其沙漫蟲蛀凋殘枯息者。俱令隨時補種。不任短缺。今從九品堵恩榮所奏栽柳護堤。即勦襲六柳說中編栽低柳之一法。敷衍其詞。實未深悉黃河形勢。?編栽細柳。止可用于近堤淺灘。遇有漫水。蕩漾至此堤。不致激汕。非能捍禦大溜也。恩榮言其父插柳護田。著有成效。乃係田塍溝洫之水。豈可與黃河並論。河性猛悍異常。大溜所注。無堅不摧。雖石甃大堤。根腳密釘排樁。深至數丈者。溜勢衝注。頃刻傾圯。豈區區茸細柳枝所能盤結鞏固。況近河之堤。其土多沙。樹根貫穿入土。年久根空。易生罅隙。往往水浸堤根。輒致滲漏。千金之堤潰于蟻穴。不可不慎。是以栽柳之法。俱應于沿堤五丈內外種植。不使逼近堤根。此黃河大堤非可藉柳保固之情形也。至于派民編里栽種。尤多不便。民居散處。離隄遠近不一。且士農工商。各有執業。若如所奏。驅赴沿堤種柳。並編號掛牌。伺候勘驗。倘有枯息。復命潑水補栽。必至民皆失業。而胥役地保。勒派賣放。又必紛紛擾累。迨至長成之後。仍許採伐。百姓奸良不一。勢必強弱侵凌。爭端疊出。查雍正年間。曾勸令官民栽柳。沿河文武。捐柳五千株至二萬株者。分別議?。殷實之民。種柳二萬株者。給與頂戴。迨行之日久。新舊淆混。遂多冒濫。在報捐之人。雖稍出己貲。並不親身料理。每託弁兵代為栽植。次年春末夏初。幸而成活。得邀議?後。絕不照管。經歷三汛。水漫沙積。漸次枯息。仍屬有名無實。甚至奸悍之徒。藉種柳之名。砍伐官樹枝條。以致成株之木。轉多損傷。經前督臣尹繼善等奏准停止在案。今堵恩榮未悉河勢土性。但襲陳言。參以臆說。實屬有損無益。仍當循照舊制。于柳園官地。及沿堤五丈以內。每年責令河兵栽植。並飭道將等實力稽查。以備鑲工之要需。而收護堤之實益。_
清理葦蕩以濟工需疏嘉慶十五年|百齡|賀編1827|卷一百三工政九河防八|竊照南河葦蕩。左右二營。每年額採正餘蕩柴。二百四十五萬四千餘束。每束重三十觔。交船務營分運各廳。為歲修之用。歷年雖照數題銷。而究其實在所交之柴。半屬散柴爬簍。並折斷亂堆。更有蒲草夾雜。多不適于工用。廳員冀收好柴。情願折讓少收。向以四十束為一方者。減為三十束。而柴吏更輕。每束不足三十觔。遂至索算每方雖有三十束之數。而秤重僅止三百觔。其中暗虧。又不下三分之二。是以各河廳全仗購料做工。購料益多。而料價益昂。錢糧益費。各廳因購料可以開銷染指。故于柴束之短少。不甚認真計較。前督河諸臣。亦深悉此弊。屢次設法清理。而辦理終難得益。究其由來。因樵兵所領餉銀。除例扣朋建外。每月僅一兩二錢有零。每日僅得四分。不敷口食。每歲自霜降後開採。至次年清明。計一百五六十日。其中尚有風雪冰凍不能採割者。核計每兵每日須採柴六百餘觔。尚須捆束肩負至溝。筏運水口。遠者二三十里。近者十數里。其力實有不逮。不得不添雇民夫幫採。其雇價皆取給于柴。盜賣之弊。從此而開。營弁難以究詰。向有近灘居住之奸民。名為灘棍。因而挾制把持。侵佔搶割。兵丁又不能顧問。甚至將蕩柴之好者售給灘棍。仍轉賣于河廳。盡以霉壞短細者充數交官。迨交船務營裝運。合兩船為一幫。每幫船兵四名。或五名。定限四十日往回一次。長途逆流挽運。加雇縴夫。添置篷纜器具。核其所領餉銀。不及十分之二三。中途改捆盜賣。又勢所必至。是以交廳柴束。既不敷觔重。又不適工用。彼此轇轕。積弊相沿。既深且固。其實各廳所購之料。大半仍係官葦。竟為灘棍之利藪。而河工轉不得其益。嘉慶十二年。曾經前任河臣戴均元徐端。與前督臣鐵保會商酌發刀本銀兩。派委候補道裘世璘。添募民夫。駐蕩督採。用銀六萬餘兩。雖柴色較好。而照定額。尚不足數。十四年。又奏明。復委裘世璘。與中軍副將汪德前往經理。用銀九萬餘兩。而亦僅敷額數。不能格外加增。總由海濱寥闊。荒僻異常。委員即督察認真。究不能周歷其境。而狡兵刁棍。縱不敢肆意把持。亦無不交通朦混。是以不能窮其底裏。臣于上年秋抵任後。目擊南河用料繁多。價值昂貴。錢糧支絀。極思設法籌濟。以冀稍節帑項。于查看海口時。順道察看葦蕩情形。地面廣闊。一望無涯。葦莖亦極密茂。竊意能將積弊剔除。儘蕩搜採。必能額外加增。因廣為諮詢。始知近年蕩地。漸淤漸遠。且有向係茸草。今變為麤葦者。上年因黃水甚大。又有甜水灌入蕩內。長發密茂。較前兩次查辦時。情形又復不同。定可加增。而河工各員。則僉稱前兩次委員採辦。未見有益。且海濱荒遠。民俗刁悍。若辦理過嚴。又多未便。能否加增。恐難預定。不如仍歸葦蕩營照常經理採割。臣午夜思維。既明知其有弊。自應極為整頓。豈可畏難因循。使成痼疾。前兩次委員辦理。或因產草之地。尚未成柴。而又剋期催集。是以未能周匝。誠得任勞任怨結實可倚之員。寬以時日。認真整理。或可改觀。因特委江甯鹽?道朱爾賡額。將蕩務利弊。詳細告知。今其駐蕩專司其事。又調曾任葦蕩守備之現任泰州營遊擊王福。署理葦蕩營參將。往來左右二營。相機調度。并遴委各員前赴左右營。分段稽查。先將蕩地清查定界。再視產柴之疏密。分為上中下三則。圈圍一畝。採割柴束。以上牽下。估計大數。以類其餘。儘蕩搜採。樵兵不敷。添募民夫。如有灘棍把持。從重嚴辦。先據按則圈估。除正額之外。約計右營可增採一百九十餘萬束。左營可增採一百萬三千七百餘束。遂給發銀兩。飭令多集民夫。放寬工價。加緊採割。並掭挖溝渠。便于出筏運送。以省夫力。__自上年九月開採。至本年清明止。據報右營採得照例四?成捆。長五六尺以上。堪適工用之柴。三百八十八萬九千四百二十六束。左營採得照例四?成捆。長四五六尺不等。堪適工用之柴。二百八十六萬三千七百五十束。照原估右營又增採柴三十萬四千餘束。左營又增採三十二萬束。共六百七十五萬三千一百七十六束。除額定正餘柴二百四十五萬四千八百束外。實增添四百二十九萬八千三百七十六束。照定額多至一倍有餘查。十二年改定購料觔重價值。以三十七方半為一堆。山海等廳。每堆銷銀一百四十四兩。外河揚河等廳。每堆銷銀一百六十七兩二錢。中河桃南桃北堰盱等廳。每堆銷銀一百八十九兩。蕩柴皆係分撥此數廳。牽算每堆作銀一百六十兩。計增採柴四百二十九萬八千三百七十六束。應抵購料二千八百餘堆。值銀四十五萬餘。兩除發給刀本暨各員盤費薪水。並開挖門渠。津貼船兵水腳等項。約需銀九萬餘兩。與十四年用銀相等外。尚應餘銀三十五萬餘兩。而柴束之堅麤適用。比之從前僅得額數。尚係茸細夾帶蒲草觔重不足暗虧工用者。又不啻增至倍蓰。溯查成案。前任河臣?曾筠白鍾山。最稱辦蕩能手。亦不過得人除弊。並非別有奇策。臣遠師其意。委員妥辦。故亦能見效。而葦柴之較前滋生日廣。地利可收。亦堪深信。伏查邇年以來。南河用料浩繁。價值增長。得此葦柴。分交各廳收用。多一堆之柴。即可少購一堆之料。節帑濟工。莫善于此。第此次之辦理。非比泛常。若必年年另派道府大員。駐蕩照辦。甚為費力。且恐調遣紛更。顧此失彼。自應另定章程。使後人易于循行。諸弊不禁自除。柴束總可照本年有增無減。方為永遠有益。已飭令悉心妥議。再行條列具奏。恭請　　訓示遵行。永為法守。再查右營葦柴。係由黃河裝運。現已陸續運工。其左營柴束。向由鹽河裝運。因上年減壩漫溢。河身間段淤墊。舟楫不通。必須重加挑浚。業已委員勘估。咨明鹽臣歸商捐辦。仍將近蕩河與鹽務無涉者。歸河工挑辦。使鹽運不致稽遲。柴束亦可趕運。以濟工需。合併陳明。__　此案章程後經屢定今存創始一疏以見崖略_
石工說|?曾筠|賀編1827|卷一百三工政九河防八|石工之要先審水勢。如黃河水性靡常。沙土虛鬆。除山陵岡麓土性堅凝。量為建築石工。以資捍禦。其餘概難疊砌。又如清水頂沖之處建閘。若遇山水大發。全力沖動。必至潰裂難支。惟熟察夫來源之清濁。為頂沖。為拖溜。擇地建造。方能堅久。是水勢之貴於斟酌者一也。一在先據根基。如根基不能堅實。雖密釘長樁。層壘巨石。平蟄下坐。必致塌陷。務須選擇土性堅凝之處。然後施工。則久而不敝。即至歷年既遠。間有損傷。基址永固。易於修理。是根基之貴於堅實者一也。至於壘砌之法。首重底樁。毋論馬牙梅花。務必株株實在。方能著力。一有虛鬆。則力難勝重。上實下虛。通身受病。即全體俱堅。間有一二樁根。不能到底。偶遇石縫接筍之處。立致欹斜偏側。是以按照漕規估計。有二截三截之分。而測量地勢簽釘。務以著實到地為要。是底樁之貴於實在者一也。一重石塊。不拘丁砌順砌。務須六面琢平。方能穩固。倘一面不平。即一處不穩。每有任聽匠作草率了事。鏨鑿不平。用碎石襯墊。迨至壘砌既高。其力愈重。所墊碎石難支。工完未幾。旋有蟄裂。是石塊之貴於平整者一也。一重對縫。石縫不密。則罅隙可虞。易於滲漏。即使灌以濃漿。而灰縫麤疏。不能鎔成一片。串水之患。勢不能免。凡?筍接縫之處。務必琢磨細緻。參差壓縫。勾抿合式。方資鞏固。是接縫之貴於密緻者一也。一重灰汁。灰有真?之辨。汁有濃薄之分。少不?心察看。則動多虛假。苟至計及錙銖。希圖節省。即有匠工牙儈。乘機舞弊。灰則攙和沙泥。汁則半多清水。豈易融洽膠粘。充盈飽滿。徒飾外觀。其弊不可勝言。是灰汁之貴乎察核者一也。一重丁石。不拘大小石工。如得層層丁砌。自當格外堅固。否則層丁層順間砌皆能垂久。如非喫緊大工。則估計順砌居多。每層順砌一丈。例用丁頭石三塊。每塊長三尺六寸。庶與襯裏?石。裏外牽扯。方資鞏固。如謂壘砌在中。無可考究。所用丁頭石長不如式。則牆裏二石。兩不相蒙。倒卸之虞。半多由此。是丁石之貴於照估者一也。一重襯?。牆石之後。接砌裏石。裏石之後。復襯河?。蓋土石性殊。難於聯屬。以?貼土。誠有妙理。如或聰明自用。更改成規。動謂?性不堅。不如省去。不知土石性難融洽。分而不屬。大有疏虞。是襯?之貴乎如式者一也。一重尾土。石工背後。用土填築。土石相接。最難聯屬。夯杵不密。每致成患。務須砌石一層。即填土一層。用雜木夯杵。百鍊千錘。方能堅凝貼合。如壘砌既高。方始填土。以及任意堆積。先後失宜。雨淋水灌。非虛鬆塌卸。即脹裂傾欹。均為石工大患。是尾土之貴乎堅密者一也。一重月壩。凡修砌石工。必先築月壩攔水。法用兩面排樁。襯以笆蓆。中填土心。攩溜閉氣。不使少有滲漏。以便施工。此不易之則也。然於洪波巨浪中。一壩孤懸。勢難屹立。如徒固執舊章。不知變通。萬一工程將半。壩有疏虞。前功盡棄。所損實多。又在因地制宜。如水淺則用月壩。水深則留存舊工一二層以為外障。退進一二丈。穵槽釘樁壘砌。是月壩之貴於相機者一也。他如清槽戽水。扣錠安鋦。集料庀材。鳩工利器。事無巨細。貴周備而不遺。時有後先。毋臨期而滋誤。若夫金門鴈翅之須詳。磯心裹頭之有別。迎水跌水。在長短之合宜。減壩滾壩。實同工而異用。閘洞無分乎大小。隄堰總貴乎高堅。形制雖殊。施工則一。要須熟習於平時。方不周章於臨事也。謹於高堰工成。為志大?如此。__　治河要語未及石工得文敏此篇其法益備_
覆奏河工諸弊疏|黎世序|賀編1827|卷一百三工政九河防八|奉　　上諭御史佘文銓奏稱承辦土工員弁。每乘上司?查之後。夜遣兵夫搜挖隄根灘地之土。灘地挖去一寸。隄身自高一寸。名曰搜根。再以所挖之土。培所築之隄。事半功倍。一寸已得二寸之數。一尺即冒二尺之銀。侵漁實不可問。至土工堅否。全賴夯硪。新築之土。名為坯頭。夯硪工價。估在土方價內。承辦員弁。冀得盈餘。新築坯頭。動輒厚至三尺有半。二尺有半。夯硪焉能結實。錐試之法。止及土面工程。往往高七八尺及五六尺不等。底則任其虛鬆。硪亦有名無實。惟迎面之土。始加套硪。用錐之人。早為關說。下錐提錐。多有手法。執壺淋水。亦用詭計。驗收上司。轎馬速行。一望而過。當面被其欺朦。至估工之初。舊隄尺寸。?為少報。新工報竣。舊可抵新。名為挪掩。及收工之時。執持丈杆䎱繩之人。得收賄賂。樹杆少斜。頂高即符額數。䎱繩微鬆。單長不殊原估。額數偷減已多等語。黃河保障。全恃隄防之堅與不堅。視土工之實與不實。每歲擇要估辦。動需銀數十萬兩。若如該御史所奏。歲修土工。浮冒朦混。弊竇叢生。工程不固。實由于此。著黎世序嚴烺。隨時密查前項興築土工。是否有此等弊混。一經查出。既嚴參懲辦。總期工歸實用。帑不虛糜。方為不負委任。欽此。伏查辦理土工之弊。本屬甚多。御史佘文銓所奏。皆係河工每歲通行嚴查之事。實尚有不止如該御史所云者。杜弊之法。總在確估于未辦之先。嚴收于工完之後。大抵承辦工員。不免有冀得盈餘之想。而工員所用之夫役。皆係從中謀利。善于弊混之人。是以無弊不作。工員稍不精明。亦即受其欺朦。上司稍為疏懈。亦即受其欺蒙。如該御史所稱搜穵隄根灘地之土。名曰偷底。除偷底之外。所築坡身。不能飽滿。?帶微窪。名曰螳腰。加高之工。頂寬下削。外坡丈尺雖足。而裏坡有陡立之勢。名曰戴帽。隄頂兩邊。加高丈尺。雖與原估相符。而隄心?帶微窪。名曰架肩。一面收高者。將施䎱一面斜高。名曰聳肩。皆是偷減土方之弊。至于坯頭加厚。名曰加坯。行硪不到。名曰花硪。工完之後。以長錐簽試。兵夫于提拔之時。有意旋轉。則灌水易保。名曰泥牆。灌水之時。故將泥漿及膠粘之水灌入。名曰作料。其餘瑣屑欺蔽之處。實不勝枚舉。皆是偷減夫工之弊。惟在立法周詳。稽查嚴切。諸弊自能去除。南河歷年來辦理土工。臣從不以廳營估冊為憑。先令該管各道。逐細查估。臣再親加勘較。舊隄長丈高寬。雖有尺寸少開。亦必于冊內增出。並相度取土之遠近。工程之難易。酌定方價之貴賤。則以舊抵新之弊自除。偷底之弊。隄根灘地。悉係老土。草根盤結。至收工春深之時。草色迴青。一經偷挖。情形顯然。難于掩飾。臣于開工之先。申明禁令。培堤取土。須離隄二十丈。灘窄者亦須十五丈。方准取土。如工完之後。隄根草坡鏟動者。即嚴治偷底之罪。則偷底之弊自除。至于使水行硪。辦時原難處處查守。臣總以錐試為法。所築之工。高五六尺者。一錐可以到底。高八九尺及一丈以外者。先于隄頂錐試。再于隄坡自上至下。逐段簽試。灌水不保。即係水硪不足。委員押令翻築。再行報驗。所得不償所失。是偷減硪水之弊。亦可以不禁自除。至執䎱持杆人等。得賄舞弊。皆視上司之認真與否。以為進退。臣與各道。每遇查驗土工。無不逐段細為較量。丈杆不許少斜。䎱繩不許少鬆。親自察看。細注簿冊。窮日之力。僅能行查三四十里。從無轎馬速行之事。現均有歷年估工收工親註簿冊可據。飭行文案可憑。各工員有辦理不能如式者。量其情節輕重。武弁則棍責示懲。文員則摘頂記過。責令補辦如式。即如本年加培兩岸土工。經臣查驗。多有責令翻築補築之處。由道驗報。臣遇便復加勘驗。不容少事顢頇。此臣于歷年土工。嚴查杜弊之實在情形也。惟有慎之又慎。嚴益加嚴。總期帑不虛糜。工歸實用。以副我　　皇上諄諄訓戒之至意。_
請修河渠志狀|陸燿|賀編1827|卷一百三工政九河防八|竊某檮昧寡學。暗於時務。顧自以為運道河防。國計攸資。宜盡心力。以圖報稱。履任以來。一切恪?憲裁。遵循罔後。兼以屬官效命。?策畢舉。凡修濬收蓄之宜。庶幾獲免咎戾。惟念黃運兩河。有每歲經營之跡。無百年不變之形。昔人所編河渠諸書。止就彼時事勢而言。閱歷年歲。遂多岐異。不及今釐為一書。則後人考鏡無資。前蒙俯俞末論。特派員分修。期於閱歲竟功。昭然大備。乃自奉諭之後。躊躇彌月。莫敢先發一議。?其難於措手。大略有三。一黃河遷徙。前古多在豫東直隸之境。今日要害。乃在江南淮徐之地。河東所轄開歸二道。在黃河腰脊之間。止?一節。則全體不完。若備首尾。必先移取南河案牘。一運河自浙江仁和起。至直隸通州止。如遵葉方恒全河備考之例。止載山東運河。則靳文襄開濬皂河中河之大功。竟不見於此書。深為缺典。若欲全載。則直隸江浙三省之案牘。又須全行移取。一止纂河東所轄河道。既不成書。如移取各處案卷齊全。則須費十數人之力。繙閱逾時。挨順年月。先定長編。然後考訂增減。刪煩就約。桌飯紙張。需費不少。鄰省無事於此。焉肯佽助。必須河東所屬內酌籌款項。一時經費。恐亦難得。有此三難。是以因循莫應。然以明公聰明卓犖之才。膺　國家舟楫股肱之任。勳名事業。豈讓前賢。及今不為。實為可惜。查全河備考。成於康熙十九年。治河方略。雖刻於近時。亦係康熙二十八九年之事。行水金鑑。載至康熙六十年而止。自雍正以來。黃流之決塞。運道之變更。閘壩之廢置。泉流之通塞。官師之增并。錢糧之盈絀。　兩朝訓諭。諸臣奏疏。無一不當及時追錄者。伏望指揮幕屬。集議興舉。毋俾觀望退縮。坐廢時日。此書若成。上可以備　國史之掌故。下可以資後人之攷鑒。政事文章。一舉兩得。某幸得備員大賢之宇下。不勝至願。__　_
請工料照時價實銷疏嘉慶十一年|河道總督戴均元|賀編1827|卷一百三工政九河防八|竊臣自抵清江浦以來。屢聞督河兩臣。商議辦理工程。每以物料昂貴。例價不敷。不能不通融開銷。其時臣亦無從深知底裏。茲臣接印後。正在催堵智禮兩壩。並搶護順黃壩埽工。需用柴料甚多。現據承辦料物各員。紛紛?稱。給發料價每斤四釐五毫或五釐五毫不等。臣伏查部定例價。柴料每斤不過九毫。今多至數倍。從何開銷。且公然詳批加價。起于何時。當經面詢臣徐端。據稱料物年貴一年。增至數倍。眾所共知。是以明白批准加價數目。俾可購辦。即如夫土木石等料物。非例價所能辦理。現在智禮兩壩。委員所積土方。隔湖運土。每方需價一千七八百文。由壩頭挑運上埽。腳費亦屬不少。核照例價每方八分。幾多至數十倍。至報銷時。不能不將所增價值。通融開銷。此皆實在情形。臣伏讀　　諭旨。例價實在不敷者。奏明量予恩施。仰見我　　皇上慎重河防。準情酌理之至意。又向臣徐端面詢。現蒙　　恩施逾格。何不據實陳請。據稱凡工料按例皆屬不敷。焉能逐項加增。亦難請加至數倍及數十倍之多。無可如何。惟有寬估實收。通融冊報。上年曾經據實陳奏等語。臣竊查部例自有一定。今百物無不增昂。自係實情。既于一切工料。明稟明批。照時價給發。有據可查。乃因不能開銷。遂虛估工段。寬報丈尺。以符部價。移彼就此。已屬顯然。然承辦廳員。即此又生弊混。勢所必至。伏思臣子事　　君。惟在以誠。今非增價不能辦工。非虛捏不能報部。則事事蹈欺罔之咎。一經查出。不得以曾經奏明。稍為解免。臣現查應發之項。酌量支給。固不敢心存畏葸。致誤要工。若因附會例價。核實難行。故循虛冒前轍。知而不言。則是甘心朦混。負罪滋重。惟有仰懇　　聖恩。俯允按照時價。實用實銷。則所費錢糧。乃止此數。而造報不至虛假。至各項料物隨時價值。由地方官詳報督撫。按月奏明。咨行知照。庶稽核轉得有憑。積弊方可釐剔。_
議州縣河員分辦工料疏雍正二年|河南布政使田文鏡|賀編1827|卷一百三工政九河防八|八月初五日。據撫臣石文焯河臣嵇曾筠。將河工免調州縣之會稿。發與臣閱看。內稱沿河十四州縣。雖工甚近。往返料理。勢易兼顧。況募夫辦料之外。又有河汛各員。協力幫修。本地方刑名錢穀諸事。自可依限完結。不致遲誤。嗣後非猝遇危險緊工。若附近印官。免其調遣。永以為例可也。但臣伏思　朝廷設官分職。各有專司。河員專理河務。州縣專理庶政。原毋容牽扯混雜。況特設副總河董司其事。又添設河道河員。暨武弁目兵。分修防護。而辦料雇夫。又動用正項錢糧。按時給發。且今歲大工一過。嗣後不過年年歲修搶修而已。更不必再責之州縣。為之經營調度也。乃不謂豫省之河工。辦料雇夫。以及承修興築。俱屬州縣。而河廳河員。反不過從中丈驗。往來稽查。至於三年保固無虞。河員得以循例議?。州縣則又置之局外。倘一有?失。河員固不能免過。州縣一并干嚴處。是利則河員獨享。害則州縣共被。在州縣亦何樂有此河員也。且臣查州縣之在河工。不特河廳各員。得以借查丈隄工名色。魚肉州縣。即一切管河州同縣丞等官。亦無不向州縣需索。至於辦置物料。運赴河工。必須講究。然後秤收。所以年來州縣。無不因河工賠累。致虧庫項。今河臣?曾筠會稿內。辦料募夫。其意仍欲責之州縣。夫州縣之不能越境辦募者。其勢也。既不能越境辦募。自不得不按照地畝門頭。派之里下。一經攤派。其中便有蠹役土棍。或受賄那易。李代桃殭。或勒價包攬。以一科十。州縣雖甚廉明。亦不能逐細查察。而官民已不勝其累矣。臣復再四籌畫。今歲年登大有。物料易得。而農忙已過。雇夫亦易。莫如沿河十四州縣。與河官分辦物料。分築工程。如遇桃伏秋汛。以及萬一有事之時。仍令州縣協力防護。公同搶修。而閒時州縣。亦得稍有餘暇。經理民事。庶河工與縣務。兩不貽誤矣。_
大陸澤圖說|王原祁|賀編1827|卷一百九工政十五直隸水利下|任邑之大陸澤。廣袤數十里。九河之水皆匯焉。汪洋浩蕩。望之居然一湖。而不知實皆兩稅之民田。淹久而成巨浸者也。九河為洺沙蔡馬灃河達活百泉聖水滏陽。而灃河滏陽為之長。九河之外。尚有泜泲等八河。皆自任之西南西北。而歸于大陸。灃獨深且長。元郭守敬所以獨議開灃河也。而滏陽則自穆家口統洩大陸之水。經隆平甯晉。直達天津?河以入於海。自萬歷二十六年。漳河決曲周縣鄭家口。溢入滏陽。而隆平以下。地淺易淤。其人又因之以為利。占為沃土。于是滏陽又決而東徙。其故道猶存。乃所謂古滏河也。古滏塞而大陸之水。因從雞爪小河以東瀉於新?之滏陽。亦其勢使然也。然則昔之大陸。始從古滏而遠達天津。繼從雞爪而近瀉滏陽。澤中之水有所來。亦有所去。可耕可稼。財不匱而賦亦足。今古滏之故道阻塞。在隆平甯晉。難議疏通。新滏陽亦淤高丈餘。雞爪河水反內溢。故澤中之水有來無去。積而為泊。向日輸租納稅之田。盡渰水底。是以賦稅無出。人民離散。若不請蠲水中糧額。則束手待斃。民困無再甦之日矣。余放棹澤中。周行細訪。乃知舊圖多舛。因詳加較正。并繫之以說。?禹貢之大陸既作。杜佑謂今邢趙深三州。則任本屬邢。知大陸不止於任。而任實其地也。至所謂滏陽河者。發源河南磁州。與漳水不相混也。禹貢至於衡漳之漳水有二。出山西樂平少山者為清漳。出長子縣發鳩山者為濁漳。至潞之涉縣。濁漳合入清漳。經臨漳而東北入?。自萬歷中。漳水決曲周入滏陽。因名小漳河。及經大陸而北。塞于隆平。又名古滏河。今又以滏為負。益訛之訛矣。至隆平甯晉。為古滏河洩水之故道。皆因邇年塞而不通。以致任獨受害。故亦不可以不詳也。_
後湖官地議|陳儀|賀編1827|卷一百九工政十五直隸水利下|玉田之後湖。受迤北一帶山漲之水。並藍泉螺山泉之流。下注小河口。而委輸于薊運河。即徐尚寶潞水客談所謂後湖莊疏河可田者也。小河口歲久湮塞。水無所洩。遂為瀦潦之區。萑葦茀薉。其為不耕之壤久矣。雍正四年春。怡賢親王巡行水利。過而瞻矚久之。曰。此稻鄉也。經畫營田。宜自茲始。于是遴員發帑。而手一圖授玉令吳士端曰。汝其董厥成。啟而諦觀之。則圖上有說。指畫詳盡。其略曰。疏濬小河。以瀉積潦。建築圍隄。以禦山漲。開渠設閘。引納藍泉螺山泉之流。以資灌溉。而湖心凹處。萑葦之所生者。釋而勿墾。?為瀦水之地。士端等奉以從事。工竣田成。比歲大熟。士端以功擢永平守。割玉田豐潤二縣隸焉。而在工各員。亦升賞有差。然則後湖一區。實營田之始基。賢王所心經而手緯。以為畿輔州邑之表式者也。而其措置之妙。尤在?湖心毋墾。以為潦水歸宿之所。?周圍築堰。外漲固不內侵。而雨澤過多。則內水亦難外洩。?湖心以受之。田功乃可萬全。所謂舍尺寸之利。而遠無窮之害。後之人所當遵守無失者也。五年。吳守以湖心所出葦草之利。頗為近湖豪猾占奪。乃丈而籍之。官收其值之所入。以為圍隄歲修之費。而以玉田丞掌其事。俾縣令稽核其工。具啟其事于王。王報可。自此崇卑增薄。圍不毀于水。而田以屢豐焉。八年。賢王捐館。水利營田府罷。局既撤。而浙省游民申有山。乘間投隙。借墾荒之名。遂冒耕湖心之地。葦利既絕。而修築之費。無所取給。圍日以圮。予?任後。有稻戶宋紹先訟。言之不勝惋恨。乃徵其案于吳守。吳時已擢任霸昌道矣。錄案見復。即檄縣查有山冒墾之故。杖而逐之。然葦已成田。無復萌?之生矣。縣令衛步青乃召民佃種。額課之外。仍輸租為修圍費。于是江生維翰。遂以當年升科為眾人先。仍外納圍租如令。此其意徒欲得地耳。一地無兩稅。定制也。既科糧而又出圍租。是兩稅矣。以之報部。必以成例見格。若止報額課。則圍租不登部冊。祇名私費耳。勢不便與正課一例追比。或完或欠。或多或少。一任其意之所為。官民其將誰何。是修圍不過虛名。而十餘墾頃熟之田。已歸其手矣。此其為狡獪。路人知之。衛令不之察而達于司。司如其請。取結冊而將轉達于部。此嚴令宗嘉所以齗齗然有歸官召佃之請也。其言以為該縣縣丞經管河務。圍?閘洞。是其專司。此地應責令該員經理。召人承種。除舊有學田錢糧外。凡屬無糧之地。應令該員議立官戶冊報升科。仍照例輸租銀八十兩。為修圍之費。收齊彙繳縣庫。遇有圍?閘洞應需樁葦之處。會同該縣勘明。動項修理。工竣報查。庶無悖從前立法之意也。是時稻戶宋紹先等眾爭認者紛紛。予深惟賢王立法。吳守照行之意。嚴令所議。尚屬存羊。故排眾辭而批允之。誠以為後湖工程計耳。夫賢王當日。豈不知湖心之地可以為田。而故棄為萑葦之場哉。?所棄者小。而所全者大也。吳守之令玉田數年矣。豈不知湖心為田可以增賦課。而祇收葦草之利哉。蓋額課之升報。益國賦猶錙銖。而圍租之歲修。保地功于久遠也。及一變而為申有山之冒墾。已違賢王措置之苦心。再變而為江維翰之認升。又失吳守立法之美意。自茲以後。修費無出。圍隄漸廢。雖日督地戶以事畚鍤。然而利既耑於一人。勞則遺之大眾。其孰肯俯首就役焉。為長久計。不若歸此地於官。召種而籍其所入。額課出其中。圍租亦出其中。國賦無虧。而營田永賴。則嚴令之說。似可俯從。不必執前案之不可移。而遺營田將來之害也。_
復唐河故道議|戈濤|賀編1827|卷一百九工政十五直隸水利下|按唐河源出山西靈邱縣高氏山。本名滱水。自廣昌東經倒馬關。過完縣西北。入唐縣界。故謂之唐河。歷望都曲陽定州。至祁州三岔口。與滋沙二水合。下經博野曰蟾河。至蠡縣。為楊村河。舊由饒陽鐵燈竿口。分為二支。一經肅甯入河間。循郡城南八里鋪而東。並會于城北。曰半截河。抵任邱東莊橋。達五官淀。此唐河故道也。其由城南之支。舊會滹沱決口。亦謂之洋河。又肅甯有中堡玉帶二河。下接任邱之鏡河。皆為唐之支流。自前明天啟中。由蠡縣北決入高陽布裏愚地諸村。故易名布裏河。下入新安為豬龍河。入雄縣為高陽河。由蓮花淀以達趙北口之四角河。則今現行之道也。其自蠡縣饒陽肅甯獻縣河間故道宛然可按。隄亦或斷或續。未嘗湮廢無存。聞之故老云。唐河之未徙也。環抱郡城。舟楫往來輻輳。米粟木石煤炭之利。饒益無算。即滹沱決溢。往往循之達淀。不至漶漫彌野。是不惟收利。兼可弭害。自改出高陽布裏。其下游地痺土疏。幾于歲有決漫。以為任邱西境四十八村之害。夫河水合則強。分別弱。自然之勢也。為今之計。不必全復故道。但于蠡縣舊入饒陽河間處。疏鑿深通。建立分水壩。使之兩道並流。冬春之間水泉一涸。即獨流不過如帶。至於夏秋暴漲。有兩道以分殺其勢。均可免漫溢衝決之患矣。往時數舉斯議。大抵皆為任邱所沮。?任邱五官淀。久成膏腴。居人私據其利。不願河之復故。竊按五官一淀。為河間郡洩水尾閭。即無此河道。尚宜改通。以納積潦。本年滹沱漫流。不能以時迅消。由五官淤塞之故。即其徵也。況五官本屬官淀。特由民人認種升科。挑復故河。原可計畝豁糧。且河道所出。壓占本為不多。又淀地止于種麥。春夏無水。隄以內仍不妨麥種也。而任邱四十八村。永免昏墊之苦。是唐河分流復故。固利河間。未嘗不利任邱。斷而行之。是在當事。_
疏各處古河故瀆議|陳儀|賀編1827|卷一百九工政十五直隸水利下|直隸地方。地勢平衍。雖有瀦水之淀泊。並無行水之溝恤。雨水偶多。即漫流田野。淹浸禾稼。是以怡賢親王于通州武清地方。開挖鳳河。于香河寶坻地方。開挖窩頭鮑邱二河。于良涿固霸等州縣。開挖牛河。收攝野潦。俾有所歸。故以上各州縣數年以來。不受淹浸之害。自此而外。古河舊道所在多有。與鳳河近者有古龍河。上源本出盧溝。久已淹塞。而下流河槽具在。惟近六道口入淀之十餘里。墊淤平漫。雨多水溢。則為東安害。與南運河近者有古漳河。來自大名。歷廣平順德冀州河間之境。皆有河槽。至交河縣地方。又有古清河一道。自阜城來會。土人謂之清漳河。杜林鎮之大渡口。前河臣王新命開橫河一道。通入鮑家觜河。收攝野水。而歸于運河。但以上所經二十餘州縣之境。不無墊淤平漫。及民間佔耕之處。雨水匯聚。往往溢出為害。與滏陽河近者則有滹沱故道。深冀等州衡水武易等縣皆有之。又有武強縣之龍治河。歸古漳河。名岔河。衡水縣之古鹽河。棗強縣之黃櫨古河。長者百餘里。餘亦不下數十里。上受雨潦。下無所洩。亦溢出為害。又有馬頰朱龍二河。上自河南。下歸山東。中經大名之清豐南業二縣。雨多水溢。亦漫流為害。此等古河雖係無源。皆堪行水。而地方官不知經理。沿河小民但知利己。或就其平處種植為業。或地處下流。曲防攔截。故脈絡不通。水至則共受其浸。甚至有源有委。載在圖誌之水。如柏鄉之槐午等河。任縣之蔡馬等河。祇以泉源微細。時常乾涸。而民間常于河身種麥。地方官不知查察。一有水發。則彌漫遍野。所謂貪尺寸之利而受害無窮也。陸隴其為靈壽令。浚治衛水。其始人以為開無水之河。迂而無當。河成而雨集水至。賴此河宣洩。禾稼無損。迄今民猶懷之。此賢臣之遠見也。其言每以為溝洫之利。不可不亟亟講求。今各地方所有古河。其寬深過溝洫遠矣。但使流而不窒。脈絡相承。近泊者導之歸泊。近河者導之入河。近淀者導之入淀。淤者挖之。平者濬之。斷者聯之。隔者通之。勞費諒亦無多。而潦水各有攸歸。無氾濫之害。有屢豐之慶。其為利亦不溥哉。應請　　旨敕下直督。轉飭各州縣。同心僉議。實力奉行。此即古人盡力溝洫之意也。_
疏消文大二邑積水議|趙一清|賀編1827|卷一百九工政十五直隸水利下|自宋人因古九十九澱之遺跡。引水為塘濼。即今東西淀是已。西起保定安肅。東迄泥沽海口。橫亙九百里。何承矩李允則先後經營。大興稻田。蒲葦魚蛤。充牣其中。外限契丹戎馬之足。內助邊餉之不給。其時憑藉清流。全無渾濁。是以有利而無害。明時渾河泛入雄霸。而淀池淤塞。於是始築隄捍之。如劉珩吳尚義陸坤錢藻諸公。不可謂非一方保障之功也。　　　聖祖仁皇帝康熙三十七年。命河臣王新命築千里長隄。合雄霸保文大靜六州縣之民。併力以禦之。分段以守之。居民安土樂業。六十餘年矣。天道一周。人情久翫。隄之高者痺。厚者薄。完者缺。又不於其蟻潰之初。早為綢繆之計。一遇水潦。大則漫隄而過。小則穿竇而入。淀池積淤。水高於地。文大又地之最下者。水既四聚。一入而不可復出。時也亦勢也。?文大之水之難治也久矣。淀池既高。必泛二邑。水流就下。不可復挽。若更南泆。則子牙河界於其右。倘不急為疏濬。則衝刷　欽隄。闌入子牙。駸駸乎截南運而東。橫決於清滄之境。百萬漕艘。何由達津抵通。此之為患。不可勝言。及今宜力復前人分段防守之法。詳見文安縣治有石碑紀其事使六州縣之民。協力搶修。均其勞役。勿為秦越之視。勿為壑?之計。勿開盜決爭訟之端。先治清河南岸大隄。務令堅固。使無涓滴之滲漏。然後清理淀池之淺且狹者。或復淺夫?船之制。歲歲撈穵。總期通流無滯。則隄以外可無虞矣。而隄內之水。必相度二縣之形勢而熟籌之。夫二縣之地。低於淀池及他邑固也。即其洿下之區。必有再洿之處。擇其再洿之處而掘深之。棄地與水。使匯歸焉。高地必固。小則為坑為窪。大則為淀為泊。優游停瀦。毋致散漫無束。以十分計之。棄三分之地。即有七分之收。棄四分之地。即有六分之收。此六七分者。水去而其收必倍。亦足以相償矣。所棄之地。失業之家。官或計直以予之。量地以易之。民亦無不樂從也。志乘所載。坑窪淀泊。在在有之。豈振古如茲耶。亦出於一時積水難消而成之耳。夫九澤著於禹貢。九藪見於周官爾雅。聖人治水。未之有改也。藉令數年之間。外水不入。天道順行。雨暘時若。無源之水。自然涸出。如此而目前之急少紓矣。不然。文大之水既不能壅其北歸。清河又不可南放。子牙終何所去乎。是在因地制宜。善為區畫而已。_
籌消水患疏乾隆四年|孫嘉淦|賀編1827|卷一百九工政十五直隸水利下|伏查直隸地方。連年積水為災。急宜設法疏濬。臣與河臣正在酌議。仰荷　　聖訓指示。令臣等及時經營。速為料理。臣已約河臣顧琮。親赴保定。當面會商。謹將委員查勘已確。臣等意見相同者。臚列陳奏。竊惟田有滯澇。皆由河有壅淤。故欲疏積水。必先通其經流。直隸經流之大者。永定子牙南運北運四河。與東西兩淀是也。永定子牙之故道向皆無隄。是以泥流田間。而水不淤淀。自永定築隄束水。而勝芳三角等淀皆淤。滏與滹沱合流。是為子牙河。自子牙築隄束水。而臺頭等淀亦淤。淀口既淤。河身日高。於是乎田水入河之路阻。南運有捷地興濟兩減河。北運有筐兒港王家務兩減河。分洩水勢。運河頗受其利。但減河過水時有淤墊。而岸隄單薄逼近陡立。致有潰決。於是乎漲水漫田之患日生。此則直隸積水之大端也。永定南北兩岸。現開六閘五引河。其長安閘金門閘之引河。即係永定河之故道。又今下河於凌汛改流。由鄭家樓魚壩等口入於葉淀。葉淀乃東淀之別匯。淤之不礙。臣等議於葉淀之東漸為疏引。使入西沽之北。則永定別行入海矣。子牙有新舊兩道。新河已淤。臣等議閉焦家口。仍濬其河身。使上游黑龍港諸水。得以歸淀。舊河由王家口入淀。亦漸淤塞。臣等議於閆?二莊。開舊河之東隄。使於蒲港等窪漸引而東。過楊柳青。使入西沽之南。則子牙亦別行入海矣。兩渾河各自入海。永不淤淀。則清濁有分。而水患永息矣。北運兩隄多有草土。以河多灣。故多險也。查下游有灣沖。必上游有沙嘴。臣等議將沙嘴之長者挑之。稍裁灣以取直。則險工漸平。然後去其草隄。兼築土隄。為斜坡以免沖刷。則河岸可以永固。至北運減河。原無大害。但時有淤沙。隄多卑缺。臣等議將淤者挑之。卑者高之。缺者補之。此易為之事也。南運大岸。亦多險工。幸得放淤之法。坑塹淤滿。則岸堅如鐵。今淤工漸竣。險工皆平。其興濟減河。本屬條達。但河身淺狹。臣等議於兩岸再築遙隄。挖河身以行正溜。使面寬底窄。則淤沙自刷。潰決可免。惟捷地減河。紆迴而不能暢達。歲為民患。實不可用。查捷地上游吳橋境內有安陵鎮。地勢高而與老黃河近。臣等議於安陵再建一閘。濬減河三十餘里。即入老黃河。可以暢達於海矣。安陵閘成。將捷地之閘閉而不用。如此則南運亦永無潰溢。而運道民生俱奠矣。此四河之大略也。至於兩淀。原為受水之區。查正定廣平順德三郡之水。畢匯於南北二泊。又會滹沱河以入東淀。順天保定河間三郡之水。畢匯於西淀。又由玉帶河以入東淀。京西全局之水。皆由此以達津入海。而其傳送之咽喉。宣洩之尾閭。猶有未暢。查西淀至趙北口。橫築土隄。為南北往來之路。建橋十座。以通淀水。今九橋之下。皆無河流。惟廣惠一橋。可通舟楫。但水出橋東。不十餘里。即與白溝河會。白溝水漲之時。往往倒灌。是以橋西之水。壅塞不流。再橋東一片汪洋。為眾水所會。而止由張青一口入玉帶河。洩水不多。查自雄縣之龍灣。至霸州之魚津橋。有白溝河故道。臣等議令開挑。使白溝由故道以入中亭。則倒灌淤淀之患可免。至於九橋之下。皆通水路。橋南另疏一河。使由藥王行宮之南。出張青口。再將清河門疏濬。由茅兒灣開口。從十望河故道。別派分疏。則西淀下游三河暢達。消水自速。再白溝河既入中亭。恐其不能容納。臣等議將中亭挑濬寬深。所挑之土。堆築成隄。再將金門閘之西引河。改由東道。使不入中亭。以免壅決。至苑家口疊道。界於玉帶中亭兩河之間。其地為分洩暴漲要道。臣等議建木橋五座。使瀝水通行無阻。如此則西淀之咽喉暢矣。至東淀之廣。倍於西淀。周圍約數百里。容納全省之水。而出口之處。止有淀河一道。宣洩不及。臣等議將三汊河淤淺之處皆行挑濬寬深。再於下流楊家河卞家河窪等處多疏淀河數道。使並行而東同會於西沽。并將淀池四邊多立界牌。無令百姓築埂偷淤。則東淀之尾閭亦暢矣。此兩淀大?也。四河順軌。兩淀暢洩。然後各州縣之積水可得而消也。__查直屬地方。田中積水。以及河渠隄?。應行疏濬修理者。九十三州縣。共計工程五百二十三處。另摺恭呈　　御覽。約計工程之內。已經完竣者十之三。現在興修者十之三。現在估計者十之四。其工段丈尺。陸續造具清冊。咨部查核。至修理之法。勸民用力者十之四。平常工程。照以工代賑之例者十之三。緊要工程。照修築河隄之例者十之三。除勸民用力者無庸開銷錢糧外。其照代賑工程者。現於州縣庫項動支。統入以工代賑案內報銷。其照修築河堤之例者。俟估有確數。另請動撥。再工程煩多。經理督催。必須專員。容臣遴選有人。另行具奏。務使積水入河。河水入淀。淀水入海。以庶幾決川距海濬畎澮距川之遺意焉。然此其大?也。至於田間溝洫。盈千累萬。而河道交錯。兼多疑難之處。眾說紛岐。臣等不能親身閱視。即委員分勘。以一人之身。查勘數十州縣。勢不能遍歷村莊。則詳細委折。仍須責之州縣。但州縣賢否不同。或怠於相度。無心遺漏者有之。或憚於興作。有意隱匿者亦有之。臣前於八月間。將委員勘冊。及各州縣歷年被水村莊。逐一聲明。此水始從何來。終從何去。來處可堵則堵之。去處可疏則疏之。若果四高中低不能疏銷。則當汲引泉流。令作水田以收粳稻。若不能種稻之處。則查明頃畝。豁除錢糧。使植蘆葦。務期水旱兼收。不致連年災歉。比歲賑饑。有傷政體。限各州縣於八月底報府。該府親勘。於九月底報司。俟各屬報齊。臣等再加商酌。將此次所未議及者。續行陳奏。或此次已奏。而尚須斟酌者。續行聲明。一面即行動工興修。期於明年四五月間。俱各完竣。統俟伏秋兩汛經過之後。驗其有無成效。如尚有遺漏。及疏濬未盡合宜之處。續行相度。奏明修濬。如此節次辦理。庶幾水患可以永除。水利可以漸興矣。__　受病之源治病之方切中肯綮其所規畫至今不能易也_
邦畿水利事宜|沈聯芳|賀編1827|卷一百九工政十五直隸水利下|一青滄減河仍宜改閘也。謹按捷地興濟兩減河。自怡賢親王奏請建設五洞減水石閘各一座。至乾隆二十六年。　　　高宗純皇帝巡幸山東。舟經閘口。見運河水底水寬裕。恐閘牆有所壅蔽。　　諭令改閘為壩。並將龍骨海漫落低一尺有奇。三十餘年來。暢流無阻。仰維　　聖慮精詳。固宜永遵弗替。惟是運河河底。邇年日漸增淤。壩口漸形低矮。渾流所過。如龍骨高則泥沙澄於下。而不至旁流。其淤減河也輕。龍骨低則雖遇小汛。而泥沙悉行灌注。汛期一過。淤積至於數尺。故雖有歲修。而淤多費少。挑挖焉能盡淨。此減河之所以日就淺窄也。籌議者。總緣改壩之舉。出自　　聖裁。未敢輕議更張。但今昔情形。迥乎不同。倘蒙據實陳奏。仰邀　　俞允。因時制宜。俾青滄減河兩壩。仍准改為閘座。遇大汛則啟放洩水。水弱則閉板以濟運。歲修既可節費。而減河不至瀕淤。實於河道生民。均有裨益。再查減河歷年久遠。河身淤積殆滿。舊日河槽。原寬八丈。今僅存三四五丈不等。河底較之隄外。高有丈許。今欲從隄內開挖。用力難而需費大。若導從隄外行水。南行則築南隄。北行則築北隄。就一面現有之隄。不過築隄一面。其需費較省於開挖舊河。河槽既深。行水倍。暢可收分洩之實濟。惟以事關改作。不敢妄議。存其說以俟將來。__一濁水不宜分流也。治水之道。合則猛。分則弱。惟濁水不宜分流。而或者執禹疏九河之說以為辯論。夫九河至近海之處。正資去路之速。雖多疏之而不為病。若上游則異是。竊見漳水在廣平境內。分流四出。頻見遷徙。自歸併館陶。合為一流。遂安流順軌。滹沱有完固口鐵燈竿之分支。故其流不久而旋淤。今僅存臧家橋一派。衡武河獻境內。不聞淤塞。下至大城張家莊以下。分為正支二派。今正流已淤。而支流亦淺澀。豈非明驗乎。雖然。分流之說。亦有不可偏廢之處。如子牙新河。開自康熙四十一年。　　聖祖仁皇帝親臨查閱。建有減水石壩。間嘗親至其地。相度形勢。壩門龍骨甚高。惟盛漲可以過水。並非分流以入新河也。又天津紅橋一帶。舊有子牙入運故道。西有隔淀疊道。東建木橋數座。盛漲之時。各橋均令洩水。隔淀疊道工成諸橋下均宜開通此又下游不妨分流之謂也。總之。入海之處不嫌多途。上游之流不宜分道。是在治者之相其宜而用之耳。__一河間不宜水田也。直隸水田之興。自宋何承矩置斗門以引水灌田。其後踵而行之者。在元則有虞集託克託。在明則有徐貞明汪應蛟張國彥顧養謙左光斗諸人。我　國朝怡賢親王奏請設立營田專官。以經理其事。凡畿疆可以興利之處。靡不濬流圩岸。遍獲豐饒。獨何以不及河間。在昔汪應蛟云。瀛海當眾河下流。視江南澤國不異。若建閘通渠。可得水田數萬頃。其說本于徐貞明。貞明亦本於元虞集。　國朝李相國光地。亦曾上言河間宜興水田。未得請而止。論者謂河間其壤墳而疏。且多沙瘠。圩田之法。未可施用。其說固當。而要其水田之可營不可營。不係乎是。夫圩田築隄。皆煩人力。農之惰者。雖置之荊揚宜稻之鄉。溝洫不能以時修濬。猶獲石田。安能多稔。如果終歲勤動。鼓舞力作。何患不成沃土。所慮今昔水道不同耳。河閒舊為唐河下游。又有滹沱支流經其地。源流不絕。可以引而灌。故元明之間。?主可興水田之說。迨明季　國初。唐滹之流漸弱。故雖有建議。旋即中止。今二河並皆改流。不由河間。河間既無恒流。藝稻自非所宜。即唐滹二河開挖深通。亦只為西南一帶。瀝水宣洩之道。春水無源。水田無籍。非特土地有異宜。實時候有異用也。__一津靜運河西岸宜設堤防也。南運河兩岸均有大隄。獨西岸自獨流鎮以北。至天津郡城。向止有商人捐築小?。高不過三尺。自乾隆初年。天津張觀察坦熊創不可築隄之議。良以運河遇盛漲。正賴此無隄之岸。聽其洩入淀池。免致漫溢耳。桂林陳相國宏謀為監司時。正接張觀察之手。謂是為運河天然滾水大壩。因而仍之。且為之說。以宣示不可築隄之故。前哲經畫之善。識遠慮周。永堪師法。獨是當日之洩運入淀。其時淀池深廣。是以停蓄翕受。津城既無沖突之慮。運河亦免泛溢之患。是當日固必不可有隄也。今淀池淤積殆滿。西來之水。已難容納。水漲則東漫歸運。以故嘉慶六年。淀水穿運而過。靜邑東隄。亦被沖刷數處。不惟不受淀池容蓄之利。反受淀池橫決之害。自宜有以障之。使淀自淀而運自運。各不相入。乃可保漕艘經行之道。然亦必得添權家口減河。庶運河方免漲溢。且必得修復隔淀疊道。庶淀水不能東漫。此數處工程。缺一不舉。不能有濟也。自獨流鎮至楊柳青四十里。自楊柳青至天津三十五里。皆當接築大隄。此亦今昔情形不同之處也。__一疏天津七閘引河以洩海河盛漲也。海河長亙一百二十里。涘廣涯深。潮汐迎之。則逆行而上。即禹貢所謂逆河也。南岸有疊道。舊設七閘。視水盈虛。以時啟閉。原以洩南窪之水。入海河歸海。今海河河底日漸高仰。南窪地勢反低。即遇海河水弱之時。窪水亦不能入河。以故天津城南。瀦水恒滿。水光一寺。宛在水中。查七閘之下。向俱有行水溝十餘道。今並淤積。若尋其故道。均加開濬。以白塘口與鹹水沽舊河為經流。導之東行。由中堂涯一帶。分洩海河盛漲。是海河得此七閘。三岔口自不致十分壅滯。亦分減之法也。惟七閘既開。海河之南。必得有隄?攩禦。方不致於南軼。波及青靜也。或以開溝之土。培成兩隄。各束成河。啟放之時。閘板不宜盡撤。恐溝道窄狹。不能容也。開溝壘道。即古人溝洫之制。縱橫相承。淺深相受。水漲則以疏洩為灌輸。水消則以挑濬為糞治。立法本善。無地不宜。然亦視其土性之宜否。前制府胡公。勸民挑挖池塘。開溝壘道。又置造水車。教民運用。而其法卒不能行者何也。畿輔土疏善崩。開挖雖成。一遇雨水。旋即塌陷。水車亦以岸高水深。艱于轉運。惟開溝疊道。大有益於行旅。惜行之未久。而胡公逝世。地方有司。遂無實力繼行者。夫開溝疊道。非衹為疊道計也。地之與河相近者。水之赴壑自易。其距河較遠之區。向非有溝涂以傳送之。其停瀦之處。雖一隅亦能阻隔為患。故為疊道而開溝。而所開之溝。亦必相度地勢。使溝水有所宣洩。而後能收溝之益。是開溝實水利中不可少之事。今試以疊道工程計之。最亟莫如安肅縣南北。獻縣單家橋南。鄭州迤北。景州城北等處。果能尋其去路。引水導流。俾脈絡通行。受其益者。豈僅在商旅哉。__一淀泊淤地不宜耕種也。畿輔地方平衍。河道縱橫。入海之處。惟海河一門。全賴大澤以容蓄眾流。傳遞歸海。計畿內大澤有六。曰大陸澤。曰甯晉泊。曰西淀。曰東淀。曰塌河淀。曰七里海。皆能收束眾流。緩其奔突之勢。實水道之關鍵。眾流之綱領也。川無澤不止。澤無川不行。二者相為表裏。講求水利者。當以此為先務矣。邇者北泊為滹沱淤塞大半。漸成平陸。東淀受渾河子牙之淤。水廣而淺。塌河淀七里海為民佔種。西淀中多淤田。甚或報墾升科。地方有司。受其所惑。殊不知阻遏水道。其咎綦重。惟是積重難反。圍圩耕種之地。未能悉行除去。是不可不詳查。如有實在阻塞水道之處。宜急為鏟挖。永行禁止。乃為有益。　直隸地方廣闊。河道縱橫。應修之處。指不勝屈。既不可枝枝節節治之。致有上通下塞顧此失彼之病。然同時並舉。工作浩繁。經理亦慮難周。自應分別緩急興修。謹將應修各工。分別於後。○急工　廓清東淀撈淤。并芟刈葦根水草。　添權家口減河。以分入海之勢。　修復紅橋以西隔淀疊道。　開挖子牙正支二河。并濬新河。　疏子牙河故道。并三支黑龍港。　開勝芳中亭二河。　開河間唐洋二河。　定州唐河疏歸故道。　塞冶河入滹沱之路以助滏。　開清苑滿城境內金線河。　疏挖趙北口迤東清河口一帶河道。　修趙北口十二連橋。　并除西淀中圩田。　修千里長隄。併隔淀隄烹耳灣橫隄廣安橫隄長城老隄賈口橫隄。　築滏陽河東隄。　文安縣龍堂灣建閘。○緩工　涿州巨馬河。　良霸牛河。　雄縣趙橋新立二村隄工。　曹河并達省支流。　瀑河并上游隄工。　新安大?澱旁二溝工。　濬七里海塌河等淀淤積。　瀦龍河間段裁灣取直。　疏通景阜一帶宣洩瀝水各河。　大名境內漳河。　薊運河。　還鄉河。　海河疊道并閘七座。　天津?臺七座。　按天津為畿南眾水朝宗之所。地勢既低。海潮復來蕩激。故前人起建七星以鎮之。內鎮水者五鎮火者一鎮煞者一實為水口吉星。有關通省風水。非祇天津一郡。水利既興。宜並修之。故附載于末。按所分緩急各工近日情形又復不同如濬七里海塌河淀不應入緩工此在隨時斟酌矣_
邦畿水利集說總論|沈聯芳|賀編1827|卷一百九工政十五直隸水利下|謹按直隸河道源流。惟京東諸水。別為一途。其餘自覃懷以北。太行恒山以東。數千里之水。?趨赴于京師之南。會於直沽。以入渤海。昔汪應蛟有言。易水可溉金臺。唐水可溉中山。滏水可溉襄國。滹沱可溉恒山。漳水可溉鄴下。近代以來。薊永豐玉津霸等處。營成水田。並有成效。使盡因其利而利之。畿南不皆為沃野乎。然利之所在。即害之所伏。其在　　　聖祖　　　世宗年間。淀池深廣。未墾之地甚多。故當日怡賢親王查辦。興利之處居多。迨乾隆二十八九年間。制府方恪敏時。除害與興利參半。今則惟求除害矣。水非加多。地非加少。果能求其致病之處而力為除之。利之所興。安見今不如古哉。顧以今日全局大勢籌之。其中極難者有四。__一永定河自建隄後。新雄固霸。永慶安恬。惟隄內流沙易積。隄?亦屢經改築。考康熙三十九年之河。在今南岸之西。西老隄之東。雍正四年之河。自五工至永清冰窖村西。轉而東至王慶坨。入三角淀。今之南北坨隄是也。乾隆十五年。冰窖草壩改河。則又由南隄出口。循東老隄東入葉淀。乾隆二十年。於北岸六工二十號改下口。則又開北隄放水東行。今自順水壩下。舊南北隄獨存。而河身皆成淤地。自六工下。窪下俱變高原。舊隄遙?之間。無路可為導引。為今之計。惟有仍復南行故道較為得地。蓋永定河舊由看丹口逕固安縣。至霸州入會同河。今金門閘減水引河。即其故道。昔以無隄而受衝決之患。今若束以長隄。導之南注。藉清以刷濁水。仿江南蓄清敵黃之法。雖不能保其久而不變。然五六十年之間安瀾可必矣。__一東淀匯畿南全局之水。有翕受停蓄之用。今日就淤淺。非人力所能開挖。兼之三角淀葉淀沙家淀。俱經闐積。無可分瀦。惟與南北兩運奪三岔。一門以入海。此邇年泛漲之所由來也。陳觀察謂清水無路歸津。必至側注楊柳青一帶。穿運而過。縱未必盡然。而水壅必潰。津門實有堪虞。今若於靜海縣權家口。縣北三里許添挖減河一道。俾三岔口少洩一分南運之水。即多洩一分東淀之水。況該處減河。雍正年間怡賢親王業經奏准。因?缺之路而因勢利導。旋以積水而止。在昔日開之。為南運分減之法。在今日用之。即為讓流東淀之計。不特於淀有益。即於運河亦屬有裨。變而思通。實不得已之補救也。權家口既開。再將淀池葦草。鳩集人船。大加鏟芟。使水中根葉淨盡。自無掛淤之病。然後再謀用船撈泥。如陳觀察所云。設?船。募衩夫。可以斟酌變通行之。誠今日治淀之要著也。__一滏陽河弱不敵滹。苟非急為調劑。滹沱必將南徙。查滹沱得冶水之助。勢益兇悍。其先滏陽之不受倒灌者。賴有小漳河之助耳。康熙三十六年。漳水南由館陶入衛。滏陽無助。弱不敵強。然其先北泊寬深。尚能容蓄。自乾隆五十九年以後。北泊淤平大半。滹沱頻決東隄。其不至淹新冀者幾希矣。今若于上游塞冶河入滹之路。俾循故道。各自經流。合洨助滏以敵滹。此萬全之策。惟冶河故道。經由灤趙境內。隄?橋座。必須另為改建。所費浩繁。此亦前人舊有之議。非敢創設也。__一文安居九河之下梢。素稱水鄉。歷來籌議河防。如王鳳靈姜揚武井濟博紀汝清諸公。俱熟悉川源。兼權利害。而迄無良策以為長久之圖。嘉慶六年。大水之後。長隄蕩決。居民皆已任其通流。不復以築隄為事。夫當水壅未退之時。自宜留其去路。以為宣洩。迨水已消退。自當仍舊築隄。以防外水之入。從前築隄時。大窪左近取土較難。邇年隄根日就高積。南水不來。自然漸露灘地。培築較易。何憚而不為。為今之計。治文安之水。施工不必盡在文安境內。一開通勝芳舊河。使水由東趨。再於上游開中亭河。以分其沖突之勢。一修復廣安橫隄長城老隄。以禦河間西流之水。一修築烹耳灣橫隄。以防西水。橫堤坐落雄保二縣南自雄境小王東莊起北頂保安縣千里長隄計長三千一百九十七丈為文安西障禦五官淀泛漲之水五官淀上承唐洋二河之流向有王村閘宣洩今王村閘已改築土壩而五官淀又淤滿不能容水故橫隄尤易潰決橫隄既修宜將王村土壩仍改建閘座庶橫隄可保穩固耳如是。則西南兩路無來水。而大隄之外。水分勢緩。即遇澇年。縱不能保其無水。而區區本邑積澇。所淹無多。不此之務。而欲任其蕩漾。冀圖受淤營田。何計之左與。又考康熙三十三年。徐司馬元禹攝篆文邑。有立圍田。製水車。量水盈縮。導引出入議。於保定境內立閘引水以防旱。於縣境龍堂灣建閘洩水以防澇。嗣以阻於保定。未果行。徐司馬亦不久去。後遂無踵其議者。以今地勢論之。龍堂灣為文邑至窪之處。通縣之水俱可由此歸淀。若仿照徐司馬原議。於該處建閘二座。以時啟閉。復為立圍田。製水車。實力行之。何患不成樂土耶。_
鉅鹿隄防議畿輔通志|王鼐|賀編1827|卷一百九工政十五直隸水利下|嘗攷邢襄闔屬。大勢坦衍。廣輿所記。廣阿澤獨隸鉅鹿。是又坦衍中之汙下者也。舊起城之西南。以及於東北。斜築長隄一道。界連任平廣宗。約百有餘里。未審肇於何代。明之末造。恒暘乾旱。泉流多涸。沮洳揚塵。民遂視此蜿蜒虹基。阻礙車兩。不啻若贅疣也。一任跧踏蹂躪。十夷八九。至順治十一十二兩年。霪雨無休。任縣之張家泊。所匯牛尾聖水蔡馬百泉洺沙灃八河。自西而來。平鄉之落漠。暨廣宗之崇文仁義李槐板台諸社。壞堰四散之水。自南而東。漳滏驕。大陸滉漾。鉅鹿之民。不盡為魚者幾希。於斯時也。無論壑鄰不仁。然四望瀰漫。亦無鄰之可壑。況畚鍤莫施。又孰是可梩之壤。以崇我壅激者乎。得無追憶徐文長之說。謂自禹治水後。九州諸大水。不大泛溢決徙者。?田以井故也。田井間之水。自遂而溝而洫而澮。溝深廣各四尺。洫廣深各倍之。?取其細流以澤田。而水勢之分。千條萬派。如髮之析而約於梳齒。無殖膩不通之患。廢井田而為阡陌。則凡向所析之細流。盡併而為陸矣。猶髮之舊約於梳齒者。今還束而髻之。其勢併。其力自悍。又何怪乎。文長之言如此。顧疏之誠是也。而非可得於倉卒。如廣宗地勢稍據上游。嘗秦越我鉅民。而且不為之所。訟爭關會。累年不息。奈之何以分漳滌滏。望同患於河朔之民與上黨之民哉。此必不得之數也。然五行氣數之災。偶?乘於莫備莫覺之際。亦未嘗不紓之於數年或數十年而後再來。其狎至而頻仍者絕少。但人之常情。水至即繚擾叫號。水退則偃仰玩忽。苟懲今患而復隄防。但於冬春交會。於耜舉趾之前。村落之處下流者家出幾簣。簣復幾日。立為成約。若宅隴尤當衝要者竭作。亦聽自便。日計不足。歲計有餘。十年之後。當必如陵如阜矣。其下淺泊深塘既可放洩。而且饒萑蒲稻蟹菰菱魚蛤之利。倘馮夷縱恣。攜家以登。不穩於檜巢耶。即室廬不無淹損。前此畝鍾圃八之蓄。亦足相償。而鳩庀不難矣。總之疏瀹之說。萬全之策也。固巨而難行。豫培之說。一隅之見也。似易而漸舉。雖卑卑平實之事。亦須亹亹耐久之心。又勿曰以鄉民而?城郭之民也。官紳所在。分義宜然。祖居難移。獨不為身家乎。在有司當為民計。而在吾民尤當自為計。_
上蔣相國常昭不宜築塘書|張大受|賀編1827|卷一百二十工政二十六海塘|從來動大眾。興大役者。思貽百世之利。不惜一時之勞。雖使?疑朋興。毅然行之不顧者。惟其利重而害輕也。豈有謀始不慎。冒焉從事。未睹其利。而有無窮之害。猶欲咈民情以為之乎。若今者常昭海塘之築。實民力所不能堪。民情所大不便。敢為閣下一一陳之。按沿海築塘。始于浙之海甯。以及于松江之境。乾隆初年。河臣摺奏。始及太鎮常昭。亦經奉　　旨批交督撫議奏。當時委員查勘。除鎮洋寶山應築土塘之外。常昭之境。用水平量勘。外高內低。毋庸築塘。核奏遵行。此則定案之可考者也。近因臺中建白。致有興築之議。某等初為昭邑之六河南。與鎮洋犬牙相錯。地勢稍下。所宜接築。不意盡昭常之境。自常腳浦以北。福山港以西。直抵江陰之界。長?一百二十餘里。俱在應築。民心惶惶。無所控訴。何者築塘捍潮。本以衛民居而護民產也。所定塘基。尚在海濱三五里之內。塘外之田。皆歲收輸賦之產。塘外之民。皆力耕奉上之民。同為王土王民。而棄為甌脫。翦為波臣。其不可者一也。塘基在內。則所佔者皆膏腴之產。而非萑葦之場。其間廬舍當徙。墳墓當遷。又不知凡幾。若請稍為迂曲。以保世業。苟非重賄胥役。必致觸怒官長。近緣定界。值鄉民之田宅。稍有違言。幾至杖斃。聞者寒心。行見安居佃農。必多喪其本業。流離失所。其不可者二也。築塘之土。必取諸近塘之地。大都鑿濠始得成堤。深闊準其高厚。合計塘基及起土之處。非十餘丈之地不能供。以十餘丈之廣。一百二十里之長。佔田殆將萬畝。　國家會計久定。未嘗輕改。雖坍沙懸課。往往以漲補坍。未獲遽行豁免。此之所佔。無漲可補。既不可使原戶賠糧。勢將加派于通邑之田。而斗則紛錯奇零。驗算莫可究詰。里胥從而飛灑者。又不止此數也。吾民何辜。忽遭加賦之累。其不可者三也。抑又有大不可者焉。沿海之地。每當秋月。或遇風猛潮生。不無漲溢之虞。所幸旋進旋退。不為大害。即如雍正十年異常之變。亦因水退尚速。遺黎獲全殘喘。今懲前事。而為思患預防之舉。意非不善也。然使不幸而復值百年僅見之奇災。則爾時水挾風飛。濤如山湧。橫衝直入。斷非尋丈之塘所能捍禦。欲退之水反為長堤所遏。則淹?稍久。漂沒之民必致靡有孑遺。而內地禾苗更為鹹潮浸漬。同歸糜爛。乃經費已估七萬。還帑不過三年。此外私貼之費。募夫之煩。無不取辦里排。議者但欲因民之資。為保民之計。而不知既竭其力。復貽之害。有不可勝言者矣。某等伏處田間。目擊利病。誼當代民請命。而大吏奉行方銳。守令承望為先。恐蹈出位之愆。復慮阻撓之咎。不得不以私憂過計者。進瀆於左右。伏惟閣下體國贊元。桑梓之區。尤深軫念。望於題覆發議之時。或值論思獻納之際。仰恃鼎呂之言。獲停畚鍤之役。所為德於鄉邦者。甯可涯量哉。_
擬海塘疏代|曾鏞|賀編1827|卷一百二十工政二十六海塘|臣聞水性善下。激之則強。洪流雖橫。順之斯靡。故防水之道有二。有以剛殺之者。石唐是也。有以柔殺之者。柴塘是也。殺之者柔。則水之擊也亦柔。近乎順也。殺之者剛。則水之敵也亦剛。嫌於激也。今浙郡瀕海者六。列朝修築。獨勤勤於海甯一隅者。?他郡潮勢猶夷。漸長漸退。獨錢江海口秦駐諸塘。一束再束。以激其怒。故其來獨●●洶暴而難禦。海甯瀕江海之北。踞嘉湖蘇松等郡之上游。三面受敵。每逢海潮。從中小亹雷轟電掣嶽鼓岑飛而入。一遇沙淤偏堵。颶風負之而趨。趨而南。猶賴龕常諸山以為之敵。趨而北。則敵之者僅海塘一?。其所犯者危。其所扼者要也。本　朝康熙雍正間。建石壩。築柴塘。更作土備塘。綿?百餘里。前後數十年。成勞著矣。我　　皇上復擬建不拔之基。伏?　　指受訏謨。誠一勞永逸之巨功。而萬全無弊之良策也。豈臣蠡測。可備芻蕘。臣愚竊以為防海以塘。塘之成必視乎樁。樁之固必因乎土。土實則樁固。樁可固。則席其剛而以剛敵之。譬之強敵壓境。而吾之形勢勝。城郭完。因負險以犯敵。敵雖強。可持久也。如是者利用石。土虛則樁易拔。則因其柔而以柔牽之。譬之地陷敵境。而吾且恃己之堅。激敵之怒。勢不至舉全城而拔之而敵不快。善禦敵者。惟是順適其性。平其氣。陽曲予以能受之情。而陰厚自為固結之術。力雖罷。不可亡也。如是者利用柴。利用柴者莫如淫之使厚。?斥鹵之土。雖浮必膩。今立樁架柴。積新?土。土不足以磐固。而鎮浮泛之薪。則外蕩。薪不足以蝟聚。而收浮軟之淤。則內疏。計必使沙淤薪土互相牽?。久之使漸聚漸凝。以相助為厚。古所謂善防水淫之。即此意也。而塘之外或加以坦水。塘之內更培以土堰。如是則堅忍。而柔者可久。利用石者莫如受之以漸。嘗見習坎之下。必有深潭。今以潮之迅。遇石之堅。其性既以不相入而愈激。加塘之高。其勢又以有所束而益狂。則盤盂泊柏。適聚其力而引之下行。使竟其石以搜其土。土虛則根搖。根搖則身塌。欲塘之完也得乎。計唯於塘外一二十武間。立以短樁。砌以碎石。使漸高而及塘之半。斯禦潮以漸。不至以拒之太驟。而窮上反下。如是則根固。而剛者不蹶。而其布置尤莫急於近不與水爭尺寸之利。而遠有以控馭夫奔放之程。今夫善奕者。見危知棄。而全局之氣注。善陣者。偏師應敵。而首尾之勢連。何則。泥守于近。或完此而失彼。取勢於遠。則互應而易制也。治海亦然。凡潮汐往來。壅於左必注力於右。折於前必盤迴於後。彼中小亹一遇偏堵。而潮遂徙而近北大亹者。其明徵矣。今將為萬世奠厥基。則經始之下。計必於數里數十里之間。相其曲折。予以凹凸。務使狂瀾往來。遠與近有以相制相讓。分殺其怒。而紆緩其勢。不至吼發而偏注一隅。如是。則潮之為力也緩。塘之用力也輕。而護塘之沙。并可因之而不去。臣故以為尤急也。臣聞凡防必因地勢。然亦必因水勢。參其勢而經營之。一成不變。不誠足與龕常諸山。橫亙千古哉。不然。臣恐仍未足為長久計也。至於衛民而不病民。物土方。計徒庸。慮材用。一一有以仰副我　　皇上勤恤下民之心。是又董其事者之責矣。臣謹奏。_
會籌海塘情形疏雍正十一年|工部尚書海望|賀編1827|卷一百二十工政二十六海塘|臣等欽遵　　諭旨。馳驛赴浙。所有到浙日期。及海鹽乍浦先行興工修築。接濟民食。海甯尖山一帶。俟臣等查看明悉。再行確議具奏之處。業繕摺奏聞外。今臣等渡江由紹興府所屬之蕭山縣。并河莊山等處。將浙省江海情形。詳加查閱。江海之門戶不同。水性各異。水道之遷徙靡常。其中有人力所能為者。有人力所不能為者。凡人力所能為者。自宜分別緩急。次第興修。今將臣等管見。敬為我　　皇上陳之。伏查江海之門戶有三。省城東南龕赭兩山之間。名曰南大亹。禪機何莊兩山之間。名曰中小亹。河莊之北甯邑海塘之南。名曰北大亹。此三亹形勢。橫江截海。實為浙省之關闌也。再查江海水性。凡海皆有潮。潮皆暗長。惟浙省之潮。與他處不同。?緣海潮自東而西。江水自西而東。每遇春秋朔望。潮汐盈滿。江流陡發之時。互相搏擊。突起潮頭。勢甚雄悍。若再遇颶風。勢必洶湧。故歷來為患者雖在於潮。而所以助潮為患者。則又在於江與風也。再查江海水道。雖中小亹適當南北兩岸之中。江水海潮。若由此出入。則兩岸無虞。但中小亹地面。不及南北兩大亹之半。且山根餘氣。似若綿聯。潮過沙淤。偶通旋塞。所以不徙而南。即徙而北。徙而南則南岸尚有龕常等山。連絡捍衛。蕭山等縣。雖有沖刷之處。為患猶輕。若徙北。則北岸僅有塘工。藉資備禦。倘有潰溢。關係甚鉅。今查南大亹。早已淤成平陸。數十年前。尚由中小亹出入。嗣後逐漸徙至北大亹。故年來北大亹之桑田廬舍。已成滄海。若欲遏抑江海之狂瀾。使其仍歸中道。恐非人力所能為者。臣等凜遵　　聖訓。細加詳勘。凡於海塘有益。而人力可施者。靡不悉心籌畫。以仰副　　聖懷。今公同看得海甯之東南。有尖山聳峙。鎮鎖海口。其西有一小山。俗名塌山。相去百有餘丈。水底根腳相聯。尖塌兩山之間。相傳向有石壩。堵截水道。有此壩石。北岸護沙。時塌時漲。後被修塘人役誤取其石。修補塘工。北岸之沙。至今有坍無漲。臣等相度情形。現今江水大溜。緊貼北塘。直取尖山塌山之間而出。引入海潮。衝激塘身。護沙日卸。伏思水來沙去。水去沙來。理固有之。若於尖塌兩山之間。照舊堵塞。使江水海潮仍向外行。則北岸護沙可望復漲。果能北漲。自必南坍。水道亦可望其南徙。但春夏之交。潮汛正大。難以興工。俟冬初水落。擬用石塊設法填塞。似猶人力之所能為者。至於仁甯二邑海塘。所有應修應築工程甚多。一時難以並舉。自應分別先後。逐漸興修。其自華家衖以東。尖山以西。一帶塘工。有草塘并條石塊石塘不等。內有大學士朱軾。於巡撫任內修築之石塘五百丈。完固無損。又新建之條石塘。石塊雖小。尚屬整齊。均無庸修補。其餘塊石柴草各塘。以及翁家埠萬家閘。去年衝塌之處。有已經粘補者。有現在動工修築加謹保護者。但草塘易於朽爛。塊石舊塘亦易坍塌。若使僅僅粘補。年年搶修。歲需錢糧。盈千累萬。積至數年。不可勝算。而塘工之單薄危險如故。非經久奠安之計。似應改建大石塘。庶可垂諸永遠。所需工料。約銀一百八十餘萬兩。所用夫役木石。及運送船隻等項甚多。即使用力趲修。非歷數年之久。不能告竣。伏查總督臣程元章。業經奏准開捐。以資經費。若儘其所收銀兩。按年動支修築塘工。漸次可以告竣。而　國帑亦不致於糜費。且臣等現議堵塞尖山水口。若既堵之後果能沙漲護塘。則石塘可以不必改建。倘尖山既堵仍無漲沙。再行改建似亦未遲。__惟是翁家埠一段草塘。其地腳係活土浮沙。恐難釘樁砌石。或仍用草工堵禦。雖須時加粘補。而地面不過十餘里。每年所需無多。至塘內地勢低窪。及塘背附土單薄之處。現今即應培補。所需培補之土。沿塘或無官地挖取。應照河工之例。交與地方官逐段確查。酌量購買民田應用。仍將所買民田額徵錢糧。查明題豁。又查雍正二年。風潮偶大。海水漫溢塘面。損傷民田廬舍等。竊思驟雨狂風。不能預測。若僅此一層隄岸。未為萬全。且現在石草各舊塘。一時未能改築。應請於海塘之後。添築土備塘一道。比舊塘再高五六尺。務令於今年秋汛以前。上緊趲築完工。萬一風潮泛溢。有此備塘抵禦。可以護衛。再查仁和至查浦一帶海塘。不下三百里。若無專管人員。將來不無廢弛之患。查河工定例。專設文武官弁。董其責成。今浙省海塘亦甚緊要。前經題委杭嘉湖道一員。帶管工程。非其專責。所設杭嘉海防同知二員。千把總各一員。兵二百名。亦恐照料難周。應請專設道員一員。添設同知一員。守備二員。千總三員。把總七員。兵八百名。所設官兵。不無歲需俸餉之費。但查塘工歲修錢糧。現今每年不下數萬兩。此後如有粘補工程。即以兵丁充夫工築。則歲修錢糧。可以少減。且設有官兵巡查照看。隨時修補。既可保固塘江。而於工築之暇。仍令勤加操演。則海疆亦得藉資防禦矣。_
海塘策|陸奎勳|賀編1827|卷一百二十工政二十六海塘|我浙東瀕大海。其民世食魚鹽之利。不啻青齊淮揚。近因中小亹漲沙。漸成平陸。海潮衝射。塘壩崩頹。上虞海甯兩邑人民。岌岌乎有蕩析離居之患。宜乎督撫大臣相度形勢。具疏而入告。有築塘挑淤之舉也。夫海潮之大小。應乎月而生乎日。其日必再至也。是天下之大信也。非猶淮黃之水。因風以為動靜者也。若其至秋始大。則亦猶之黃河二汛。可以先期剋定者也。開淤挑淺。儲器以備用。分部而督工。其事與治河等。特於海築塘。較之淮黃形勢。大不相侔。?清淮之弱。不敵濁河之強固也。而河水猶可下埽以禦。則葦?有助也。石工未固。獨可假木櫃以護隄也。試觀海門之潮。勢若奔馬。波如連山。逞其怒而東西盪激。元泰定間。用木櫃竹絡無功。改用石囤。其明徵也。今則江海二流。不循故道。夏?山以西。老鹽倉而北。均屬最衝。即使排樁加石。猶難保其鞏固矣。請因執事之問而臆對之。竊以為塘基之式。陡塘不及坡塘也。是以柔勝剛之道也。而塘身之設。直塘不及凹凸。塘也。是急脈緩受之道也。即河身之九曲。其理勢曷嘗有異揆哉。然而咨之近今者。不如稽之在昔。觀趙維寰之甯志備考。而知前明海鹽築塘之難。較甚甯邑。?鹽邑之潮直射塘肋。甯邑之潮順塘經行也。疊石有縱橫之式。下闊上縮。內齊外陂。而鎔鐵錠以貫之。又有附石之土塘。備內之複塘。則胡孝轅所撰海鹽圖經。最為詳善。監修者熟覽而參酌之。是亦芻蕘之一得乎。夫木石之費。既已不貲。烏可容侵漁之胥吏。險要之工。既已難固。豈可用積疲之丁夫。今遇大吏之賢者。率作於上。則夫勸功程課。直如臂之運指已耳。何慮焉。_
海甯塘工說杭州府志|ANON|賀編1827|卷一百二十工政二十六海塘|最關海甯之利害者。三塘其選也。第其緩急。則海塘為尤要。上塘次之。下塘又次之。?緣地勢高阜。俯視蘇湖。使海水捍禦不嚴。則東南膏腴之地。盡為斥鹵。邇來怒濤衝激。歲益以甚。相去城河。近不百步耳。此利害之關于數郡者。故曰尤要。上塘之水。發源于杭之西山。北由吳家堰。東抵長安壩。以洩于運河。近來西湖占塞。而水之來也有限。吳家堰坍損。而水之去也無節。矧自許場達于縣治。幾七十里許。地高河窄。容蓄無幾。舊志筧筒十有三處。澇則洩。旱則固。所以節宣之也。今則傾圮殆盡。無復存者。此利害之關于一方者。故曰次之。下塘河其支有二。東由袁花歷海鹽。抵白茆港。以入于海。北由郭店浮于蘇常。由孟子河京口閘。以入于江。源遠流長。非大旱澇。可以無慮。惟近城十餘里地名曰轉塘者。河淺不足以為容。塘小不足以為衛。涸舟沒路之患。間亦不免。此利害之關于一時者。故又次之。計修治者在先審河之深淺。塘之險易。與筧閘之臧否。諸河。硤石深九曲深莊婆堰深。袁花之東。長安郭店之南。皆半深。運河淺。二十五里河郭店之南亦淺。市河尤淺。故袁花自轉塘以上。長安自壩以下。郭店自鎮以下。運河二十五里河。皆田漕兩病。所宜急浚者也。其塘。則袁花固新塘固。六十里塘亦固。而運河塘旋築旋決。其勢險。淡塘鹹塘並海尤險。久遠之計。不可一日輟于懷也。其筧。則淩家尹千二沈千六鄔馬瑞谷德洋蔡沈方姚戈家毛家鄭家郭馬諸處。勢皆完厚。若莫家王仲二朱涇寺涇姚沈丁沈梁廣嚴太師周徐馮馬諸筧。俱低薄不能無患。至石家一筧。則其底已水囓之穿矣。修治之急。甚于沃焦釜。而莫家王仲以下。皆宜勤為培築者也。伍公七閘。昔稱美善。今皆廢圮。王家閘亦窳甚。差強者許村閘耳。夫不量民力。而好為動作者。妄也。視民利害。安坐而不為興革者怠也。近者尹千二朱涇以東。歷梁廣方姚諸筧。方謀改易建閘。在上者勤恤民隱。未嘗乏人。顧所當圖詎止此乎。白洋故池居水無幾。黃土港東西皆為涸轍。宜深瀦而廣溉之也。長水以下。倭夷恒出沒于斯。通邑所繫為吭背者。設柵置守。非衣袽之上計乎。煮海負鹽之徒。爬塘穵徑以自便。蟻穴可畏。其漸可不杜乎。運塘之盜決而陰壞者。其姦可不察乎。若乃著為成規。責旁近諸戶。計所業多寡。通力閉塞。毋相規避。俾旱有溉。潦無潰。則昔者嚴寬鄭日休之議。可舉行也。_
海甯縣海塘議兩浙海塘志|范驤|賀編1827|卷一百二十工政二十六海塘|甯邑海患。每東北風漲。怒濤乘之。大概與海鹽同。而鹽塘止一面受敵。甯則三面受衝。其患與海鹽異。其潮患之在東南者。潮水朝夕至。怒如震雷。瀉若建瓴。木華所云天輪膠戾而激轉。地軸挺拔而爭迴者也。水患之在西南者。江水出三天子都。東北經建德。又北至新城。又東北至富陽。過錢塘。反濤奔軼。水勢折歸。故云浙江也。龕赭巖門而外。江水與東南之水合。甯邑獨受其衝。枚乘所云似神而非者三。疾雷聞百里。江水逆流。海水之潮。日夜不止是也。故甯邑海塘受衝。其害倍急於鹽。不甯惟是。鹽塘隄岸。去城根半里而近。隨決隨築。譬如衣敗壞。易以相補。甯邑故隄。則去城五六十里而遠。當其無事。亭?熬沙漉白。視為沃壤。樵者茭芻彌望。漁者鯊鱨贏蛤。人人得其所欲。如燕巢幕。如厝火坐積薪。平時築塘工費。積之五年十年者。那為他費。一旦颶風激射。木石茫無所措。不浹旬而五六十里浮沙潰決。驚濤直薄城下。浙西之田漸鹵。而東吳之地幾壑。乃始倉皇議採石蘇湖。議發里夫郡丁。議徵歲額。議加派田賦。議藩餉郵傳贏金。議七郡贖穀。議監築官。議倣瓠子宣房。下淇園竹楗。倣王荊公鄞塘陂陀。倣黃僉事?頭品字。勢如救焚。議同築舍。計已晚矣。故鹽塘之患在眉睫。甯塘之患在五年十年。或二三十年。所謂無形之痛。一發不相補救。當事者必未雨綢繆。徵塘工歲額於無事之時。貯木石銀糧為緩急之用。海口大決。則用黃公縱橫之法。不可惜小費而妨大工。小決則用王公陂陀之法。下石櫃以隄水勢。此全浙咽喉。東南門戶。無漫視為一方之利害。金錢畚鍤。徒苦我父老為也。_
海甯縣海潮議一兩浙海塘志|陳詵|賀編1827|卷一百二十工政二十六海塘|少時見城南海沙數十里。或十年一坍。或十五六年一坍。潮雖直至塘下。然止一潮頭。自東而西。繼以急水一股。如追奔逐北。全海震動。二三年即漲。如是而已。庚子七月。蒙　　恩歸里。到家十餘日。即輿疾至城西五里。東望尖山。有兩潮頭。一在尖山之南。一在尖山之北。相距頗遠。似乎諸山隔斷其間。浙西一二十里。則見北潮有白浪迤而南。方及南潮。則南潮頭趨而與北相合。仍為一潮頭。奔騰過西。至城尚未分為二也。其長水則皆自南而北矣。八月初。於城外看潮。則但見兩潮頭。南潮已西。北潮稍後。竟分為二。不能復合。土人名為二潮頭。竟不復見有所為急水者。但北潮之勢。甚於南潮。意即急水之變而為潮者。九月間。又舁疾至尖山。觀潮起處。則南潮已去西南甚遠。而尖山復微起白浪。過西漸高。約至二十里亭。潮頭不復過西。竟自南而北。直薄塘根。其後遠不能復見。十月初。乃復至二十里亭。則見南潮先行至城東數里。忽又分一潮頭。奔騰至北。竟反而趨東。而北潮頭方自東來。至二十里亭。兩潮相搏。勢若奔雷。樁木漂流。竟為從未見聞之事矣。夫尖山在城巽地迤北。並無斷缺。七月中。所見隔斷者。則中有淤沙之故也。然至城仍復為一。則沙之東高西下可知。八月初。兩潮不復合。而沙亦高矣。然南沙尚狹。海身猶寬。尚足以容南潮。閱月餘而沙愈闊。海愈狹。南潮之北邊行沙上者。前不能去。則又分為二而反逆行。是潮之變遷皆沙為之。而不知沙之變遷實潮為之也。?海沙性鬆。遇水即沖。稍緩即漲。聞尖山山之間。向有一隄攩水。故止一潮頭。後去此一隄。其中一百六十餘丈。潮即攔入。貼塘而行。有百六十丈之潮。即刷百六十丈之沙。北洗百六十丈之沙。即南成百六十丈之漲。愈刷愈深。南高北下。潮頭不能復出。於是始沖老鹽倉。繼沖二十里亭。東西橫決。反覆失常。譬如賊入門中。閉不能出。害必及人矣。施治之法。必使潮頭合而為一。而欲合為一。非導之使出。必攔之使不入。導之之法。莫如開中小亹。而沙水變遷。朝疏夕壅。既不能效。則惟有攔之一法耳。夫攔之之法。其言似迂。其理實確。治病必求其原。彀弩必審其括。提綱挈領。用力少而成功多。如兵扼險。過險即莫能禦矣。今塘之潰。北潮頭不能出為之也。北之有潮頭。小塔山之闕口為之也。知小塔山之何以有闕口。即知所以禦之之道矣。__或曰。甯邑海塘。延袤百里。朝潮夕汐。處處危險。豈築一塔山隄可禦。曰知其要者。一言而終。不知其要者。流散無窮。昔者黃河之未治也。高寶州縣。患其陸沉釜底。清河口子。患其淤塞不通。於是河臣開張福溝三引河以濟運。旋通旋塞。歲歲興工。河身高墊。黃水灌入運河。河之高與淮城等。　　皇上於是大奮乾斷。　　命大臣十人督修高家堰。橫截淮流。使淮刷黃。而張福溝三引河匯為巨浸。淮水直逼黃水東行。重運無阻。又淮流隔斷。不入白馬寶應諸湖。七州縣水底田廬盡為沃壤。海口深通。黃河大治。故一築高堰而功已成矣。今海塘之患。由於塔山隄去大潮攔入一股。直衝塘身。此潮既入。外沙即漲。南潮行速。北潮行遲。沙水漲之不能復出。潰裂沖突。終無去路。直至潮落。方始東瀉。於是或分為二。或分為三。或北流。或東流。既衝老鹽倉。復沖陳文港。反覆潰亂。失其常度。如人聞穢氣。不能透達。霍亂嘔逆。無所不至。欲行施治。豈可不究其源哉。築山隄。所以塞其源也。既塞其源。流自無不治矣。或曰。今尖山築隄未及六十丈。而水勢湍急。盤旋迴薄。俱在隄邊。更為?湧。將若之何。曰此尤不可不築隄之驗也。潮之起由大尖山。與馬鞍山相夾而成。既已起潮。又有小尖山與山束之西行。約二里許。不使散漫。故潮頭向南。直衝赭山。譬如鉛丸在鎗?中。火藥已發。空行?中數尺。故能及遠拆去山壩。是火藥與?口相齊。出口即散。安能前行。今築尖山隄。而隄邊之潮勢更甚。則此隄之為要害可見矣。尖山隄既為要害。則山隄更為要害。益可見矣。禦敵者必禦諸險要之外。縱敵入險。而欲禦諸險中。所謂延敵入寇。未見有能保境者也。或又曰。山隄固宜築矣。而其底甚深。恐非人所能為。屢用人而屢不效。今何施而可。曰以治河之人治海。是猶以山居之人操楫。以水居之人馭馬。其為不善。何疑。今浙閩濱海郡縣甚多。甯波漳泉之間。其地必有沿海石塘。築隄成法。良工自相傳襲。如鐵索橋五鳳樓。非世所輕搆。而欲造鐵索橋五鳳樓。必有人焉應之。詩曰。維鵜在梁。不濡其翼。此用失其人之過。非無人之謂也。__或曰山隄築。老鹽倉可無患矣。而中小亹不開。將如之何。曰古來治河。唯疏濬塞三策。而三策之中。唯濬之說為難。疏則分為引河。塞則築為金隄。至於濬。或作木?。或作木龍。置爬其下。乘潮往來。上下疏刷。可僅通海口。若夫邳宿以上。開歸以下。河身高填。非人力所施。則唯以水刷沙。如梁有榮濟之水。徐有睢湖諸水。宿虹有泗沂淮汴諸水。皆節節入河。清水愈多。則濁流愈迅。故河身不濬自深。今大尖山與赭山東西相對。向時唯尖山一潮頭。故直衝中小亹。或南大亹。今山內另一潮頭。則勢分力弱。故南沙漸淤。遂移南趨北。而中小亹塞。中小亹塞。則北大亹開。而老鹽倉坍矣。若山閉則潮南。潮南則尖山大潮正衝中小亹。日衝日刷。中小亹不挑自通。而海底之沙亦徹底可去。夫以潮頭衝淤沙。較之人力不啻萬倍。而潮頭所向。其勢直而不斜。衝中小亹。必不又轉之北。故中小亹開。則南北俱係旁流。旁流激。雖泛濫而不深入海底。故時南時北。而無累歲不漲之沙。所謂山塞而海無餘事者也。此以水治水之法。有確然不易者也。__或曰山之隄。與城遠不相及。如果築成。能保城沙之必漲否。曰沙之坍漲不常。豈人力可保。然山之東。隔十餘里為新倉。海中有沙曰無名鎮。煎鹽刈草。聚居千家。其來已久。近俱坍去。夫聚居成鎮。非一日之積。千家非尺寸之地。有此在城之東。自可恃為藩蔽。塔山去此不遠。築隄以攩其前。十里之間。其沙必聚。則此鎮似乎可復。又城東二十里亭。其先舊塘凸出里許。又為近城左臂。曾於城西從老君堂東歸。適大潮西落。勢極崩湧。東南大風相薄。白浪滿海。有伍公祠塘。凸出數武。與老君堂相隔二里。二里之內。則平波恬?。全無白浪。何數武之間。遂能作二里之障。?海面寬廣。稍有阻攩。水便南行。不似江河闊不過二十里。湍流所至。猝不能回。以此度之。有攩則水即遷。水遷則沙即壅。沙壅而此漲彼坍。勢所必至。故山塞則無名鎮可復。無名鎮復則廿里亭塘可拓。廿里亭塘拓出則城不危。城不危而中小亹可開。老鹽倉可復矣。曰小山亦常漲矣。漲則應迤而西。何以時漲時決乎。曰黃河決口。有一時不能塞者。作挑水壩以攔之。則埽可下。口可閉。今兩臺捐隄六十丈。在決口之南。此山之所以漲也。其決則隄下於水。潮滿越隄。復沖漲處。嫩沙未老。是以又復決也。若隄高於潮。豈能又復進乎。曰向尖山隄未築時。山口亦有漲者。此何以故。曰大尖山。又一小挑水壩也。有此兩壩。山口退居其北。故其沙自凝。前人因其沙凝而築之。故新鹽倉至二十里亭。皆在脅下。而不復築石塘。乃為高必因邱陵之法。今小尖山。又增築隄。則更為重門之險。豈可以昔之漲疑今之隄哉。曰然則小尖山壩可久乎。曰此壩東抵小尖山。而西邊無著。勞不可久。但藉以障山。則山隄可築。山隄築。則由近及遠。自北及南。漲一條沙即去一條水。去一條水則又漲一條沙。此日積月累之法也。若茫茫大海。欲雜然興工。前沙未漲。後沙復坍。誠不知從何處著手也。__或曰。築隄之法。向用木櫃。近用排樁。兼用草壩。乃排樁時築時傾。而草壩經年不動。豈石之堅反不如草之柔與。曰治水之法。河不同於湖。海又不同於河。湖之水渟滀。無風時不動。有風時?浪磅?。勢緩而弱。故坦水石可禦。河之水湍急。挾沙而行。沙淤則流必遷。故時有潰決。然不過頂沖之處而已。餘皆平溜中行。故用柴即可無虞。若海則朝潮夕汐。呼吸排蕩。非僅湖之波瀾。河之湍流已也。古人以木櫃治之。固不得已。?潮非隻木可支。亦非拳石可抵。拳石之大。不過萬觔。萬觔之重。百夫可舉。隻木之長。不能十丈。十丈之深。人力可搖。若潮之勢。人力所能舉者。潮無不舉。人力所能搖者。潮無不搖。唯以木櫃?連。使十里二十里連而為一。則雖潮亦有不能移者矣。今以十木置土中。一人拔之。以次可舉。若中有橫鎖。使十木為一。則非十人不能舉矣。水之性不唯海不同於河。抑且海不同於海。海鹽之塘。直當大海。故須鉅石為塘。以塘身當大海之潮。海甯之潮。自東而西。潮初來時。勢雖衝激。然沙低於塘。潮又低於沙。搜剔之患。在於沙底。及其既滿。雖至塘身。潮頭已去。水勢已平。自非春秋大汛。終在塘根之下。塘身不過關攔而已。非如海鹽之全恃塘身也。至於錢塘。則其勢已殺。有潮頭而無急水。唯江海相遇。時有衝齧。故以石板側砌。亦可經久。石板之力。殺於木櫃。木櫃之力。殺於海鹽石塘。然而足以抵禦者。以不恃一石一木之力也。今老鹽倉草壩。雖虞朽爛。然糾結纏束。合而為一。鑲墊三層。厚有丈餘。大潮之來。不能分拆。故經年不壞。排樁雖入海底。樁根一搜。則壘石壘壓。愈壓愈重。樁身先摧。樁不壞於潮。而折於石樁。折而石亦隨之。然則石豈不能及草哉。孟子所謂一鉤金[與](輿)一輿羽之謂也。曰然則木櫃亦有倒卸者何。曰木櫃倒卸。不過一櫃兩櫃孤而無輔。是以不能獨完。若五櫃一聯。大木亙之。則以五櫃為一櫃矣。又以十櫃一聯。大木亙之。則以十櫃為一櫃矣。由此而一里十里。與夫數十里。?連不斷。豈尚有崩摧之患哉。且木櫃禦潮。原非平列。自近而遠。自高而低。故曰陂陀塘。即湖隄之大坦水石也。湖之水靜。故坦水石順之使平。潮之水動。非木櫃層疊不能禦也。且木櫃漸收。下闊上狹。則以櫃壓櫃。勢如累。即架空尚不能墜。況又可橫木為之底哉。成法具在。事非?設。擇其善者而從之可也。__或曰。從來東邊之沙。易坍易漲。西邊之沙。漲則不坍。故坍在潮來之時猶可。坍在落潮之時更甚。似乎險在西而不在東。曰此拘墟之見。非通人之論也。?鄉人各處一方。居東者以東為險。居西者以西為險。東當潮起之初。在尖山隘口。山稍偏在內。秋冬潮小。水竟西行。不復到北。則沙即漲。一遇潮大。旁溢至北。沙即復衝。故衝漲不一。老鹽倉迤西去東八九十里。潮勢已弱。山衝時。勢或遠及老鹽倉。及其既漲。則老鹽倉自不復坍。老鹽倉人但見漲不復坍。以為西沙甚於東沙。附會其說。謂落潮併江水而下。勢更洶涌。不知西沙漲時。東沙之漲已久。西沙不知東沙之漲在先。故詡西沙為可久。東沙不知西沙之漲在後。故疑東沙為難憑。東西不相往來。孰能馳騖於東西之間哉。若斯言果然。則五六年來。聞東之漲有矣。何未聞有西之漲也。此即東西先後之大凡也。__或曰。潮之為患。以一分為二。又分為三。且逆行也。潮之變幻如是。塞一山。何能盡之。曰此扼要之策也。潮之變幻不常。猶兵之變詐無定。然而城有所不攻。地有所不取。何也。得其要則敵自斃也。九月初。尖山之潮南者先去。北者後起。其時山口漲。二潮頭在尖山貼南滾起前去。約二三十里。自南趨北。其時山口尚無水。後乃東回。此即山塞而二十里無潮之明驗矣。其趨東者。前沙日漲之故。非潮之必欲趨北也。惜尖山之隄尚矮。潮大漫入。故山復沖耳。使山永塞。則二十里皆成實沙。漸淤漸遠。潮頭將併為一。氣旺力盛。何患前沙之不開哉。夫靜專動直。乾之性也。潮乃天之動氣。必無好曲惡直之理。曲者不得已而然也。知不得已而曲。則知直之之道似亦無難。既塞其源流。自無不直矣。唯工料其鉅。非他處可比。必如海鹽石塘。方可抵禦。而效非手目可指。故人莫敢任。然觀古之成大功者。必有不易之策。灼於幾先。堅固守之。迄於有成。適如始之所言。故必須先有成算。然後乃可從事。築舍道傍。三年不成。長計遠慮。固非他人所能與謀者也。燭微見遠。於當道大人竊有厚望焉。_
甯鹽二邑修塘議兩浙海塘志|陳訏|賀編1827|卷一百二十工政二十六海塘|竊惟杭屬之海甯。嘉屬之海鹽。兩邑地俱瀕海。縣治去海。不及半里。又當蘇松上流。一有衝決。患誠非細。然甯鹽兩邑。雖均以海為患。而潮有橫衝直衝之異。地有?沙硬沙之別。其橫衝而沙?者。患在根腳搜空。雖有極堅極固之塘。不能存立。法宜加意。塘根之外堅固牢密。使沙土不虛。即塘身或少單薄。可以無慮。其直衝而沙硬者。塘根之沙。不患其坍。止患直衝勢大。非極堅極厚之塘。不能抵禦。法宜精講修砌塘身之法。而塘根以外加功稍次。則是潮患兩海雖同。而所以捍潮之法不同也。今以海甯言之。海甯之潮。與杭城江干之潮無異。俱起有潮頭。俱橫衝而過。其實皆為浙江入海之尾閭。然而海甯之海沙。又與江干微別。江干地皆近山。其沙性硬。故江塘之沙坦而不陡。即有衝刷。捍禦猶易為力。海甯近城無山。遠者江干之山相去百里。近者袁花之山亦五六十里。故沙土率皆性軟。且海塘以外之沙。從來此坍彼漲。其所漲之沙。又皆潮頭去遠。急水已過。而長水停蓄。日漸淤積。性浮體輕。衝刷甚易。故當平常沙漲之時。塘外不下三四十里之遠。及至沙坍。三數月即可到塘。?其積之也。由於潮過之長水。性平氣緩。浮沙沉積。故所長之沙。低於海塘者。不過三四尺。其坍之也。由於潮頭與急水之橫刷。潮當初至之時。水尚未長。恒低舊沙丈許有餘。灌?衝激。皆在沙底搜進。故不但沙岸陡峻。而沙面反淩空?出其外。俄頃之間。縫如毛髮。轉瞬而坼裂傾頹。如山之崩。蕩為濁流。杳無影矣。漸至塘腳。日搜日進。雖使鞭石為塘。豈能憑空穩立。故海甯之塘必於塘腳之外沙土之中。砌出十有餘丈。以固其根。舊法用木柵為櫃。中積小石。層層排置塘外。?用木櫃。則化小石為大石。而排置塘外土中。則可預防衝刷。立法誠善。?其置櫃也。宜深而不宜淺。?沙漲之後。潮來之所衝刷。必在舊沙根腳之下。置櫃若淺。則衝刷所及。反在櫃下之沙。而櫃之根腳亦虛。豈能自固。惟置櫃必深。或三櫃四櫃。層疊而起。則衝刷之勢。櫃能抵之。而沙無崩塌之患。其排櫃也。宜遠而不宜近。?水之?灌。無隙不入。若自塘根排出有十餘丈之遠。則水即善刷。不能浸灌以至塘根。而塘根之土。常得乾堅牢固。不至根腳虛鬆。而因之以傾。至於櫃外。則用長木樁密釘入地。鉗束其櫃。櫃外有樁。樁外復有櫃。層層密釘。即使潮衝。斷無一櫃隨流。他櫃齊倒之患。而櫃之自下疊上。自近及遠。俱用品字排置。兼如陂陀之坦。近塘稍高。漸遠漸深。既禦潮來之所衝刷。并護塘根可堅久矣。塘外之沙。既不坍及塘根。則潮頭既過之後。急水既緩之餘。即有長水浸及塘身。而勢緩力舒。無慮衝齧。不必如海鹽之鉅石鱗疊。屹然如山。而後無患。故海甯之塘。功力全在塘根以外。人但知塘之裂缺。而不知根腳鬆而裂缺也。至於海鹽之海。則與海甯又異。南有秦駐山。北有乍浦山。相去止三十餘里。南北山趾角張。而海鹽邑治居中。獨以東面受大海潮汐之對衝。與海甯橫過不同。而海中之沙。又近山多硬。不坍不漲。故從來洋舶不便泊塘。亦由潮來則水溢。而潮退則為沙擱故也。故塘外不患坍沙。惟是全海所衝。勢雄力猛。而潮汐之來。一衝一吸。其衝也。固有排山之勢。而其吸也。亦有拔山之力。故必極大極厚之石。縱橫鱗疊。內復幫以土塘。而後可以捍禦。若使壘砌之石。稍不極其厚重。則水力排擊。輕如弄丸。且古云石之附土。如人骨之附肉。海水之來。不但畏衝。實尤畏吸。?水既無隙不入。其吸而拔之也。塘土俱出。若土塘空洞。即石亦頑滑不固。故古人于海鹽之塘。講之其精。既須極大之厚石。而其取材也。不可頭大頭小。其疊砌也。不用石塊墊襯。其程式也。必方方相合。面面相同。其驗工也。不於已砌。而於?砌之時。先置平地驗視。其層疊也。頭頭向外。以攖潮之衝吸。而復制之以縱橫之法。聯之以品字之形。務使潮水之來。其入也由石縫而曲折以進。其吸也亦由石縫而曲折以出。則潮之呼吸其力漸殺。而後石塘有磐石之安。土塘罕搜空之患。__且頂石之樁。必長必多。必掘深生土二尺。而後釘入。而塘外亦排置水櫃。以護其樁。略如海甯之法。不使樁根宣露易朽。頂衝之地。不遺餘力。次衝之地。工力少減。然亦百倍海甯。皆由海鹽之海。直當大洋之衝。且沙又鐵板。潮從沙上奔騰而至。并無海鹽之?沙。少為抵當。惟恃塘身直抵潮之正衝。非屹然如山。必不能禦。昔時用王荊公甯波陂陀塘法。元末明初。猶衝決屢告。至後有疊砌之法。而後數百年無患。良不得已也。即今二十年前。上憲因塘石碎泐。委員修理。而承辦之員。不能仰體德意。反取塘身完整之石。加於塘面。而以塘面碎泐之石。委之塘中。如築牆之用墊堵。一時雖飾美觀。其實速之圮矣。若慮塘身延袤。不能一式。則原有頂衝次衝之別。約共止十餘里。況今之坍側傾卸。止?海廟數十丈之頂衝。豈可惜一時之小費。而遺不數年後之大患乎。故海鹽之塘全在塘身。捍禦異於海甯也。至於兩海之塘。雖極修砌得法。而大潮大汛。狂風駕浪。不能保無扇溢。淹沒橫流。則兩海又天生有近塘之河。消納海水。而不使淹入內地。?海水性鹹。若淹及腹內之田。則田秧浥爛。非兩三年雨水侵潤。不能復其淡性。以便耕種。惟河身之水日夜流動。數番大雨即鹹性盡減。故可使之消納。以不波及於腹內之田。在海甯則為六十里塘河。在海鹽則為白洋河。皆天造地設。古之所謂備塘河是也。甯邑之六十里塘河。即杭城之上河。發源於江干諸山。與北關下河之發源天目者。兩水各自分消。下河由苕溪入于太湖。上河由海甯黃灣出閘。達於嘉松興江。今黃灣閘久廢。薛家壩久阻。臨平市河久淺。下流不通。而上河之水。俱從半山之金家堰入於下河。不但天旱之年。海甯沿海。涓滴不來。如火益熱。水澇之年。上河諸水。涓滴不去。盡出金家堰。而塘棲德清上下河兩水齊到。昏墊愈甚。如水益深。即今海塘潰決。潮水直入內地。而六十里塘河。毫無分洩之處。至於鹽邑之白洋河。起於秦駐山。由藍田廟而達於平潮河外。近海之地。類多斥鹵。河內皆禾稻之鄉。今雖不甚全淤。然淺阻日久。河身已高。潮水屢溢。河不能容。便恐淹入田畝。及今開此二河。流通深廣。則即海塘修築。運輸木石。無虞艱阻。而日後大風駕浪。泛濫之患。藉以分洩。但此二河。勢居其僻。非仕宦商旅之所經由。地居其瘠。無富貴膏腴之所置產。膜視者多。然於隄防海溢。亦切要之務也。_
石塘添用筍簫疏|尹繼善|賀編1827|卷一百二十工政二十六海塘|松江石塘工程。其先築之一千八百七十餘丈。已經完工。臣等赴塘查勘。逐工細驗。俱能修築如式。總理塘工大僕寺卿俞兆岳所築樣塘。較別工尤堅穩。非僅由於灰槳充足。?因工內俱用鐵筍鐵簫。臣等細心講究。海水吞吐。為力甚大。倘一石移動欹斜。則全身動搖。惟於兩石層累之處各鑿一孔。用鐵筍穿合。則上下連結於橫石排結之處。各於頭尾鑿孔。用鐵簫關住。則左右貫穿通身之石。聯絡一片。雖有風浪衝激不能撼動。較之用鐵錠搭釘浮面易脫落者相去懸殊。今除已築塘一千八百七十餘丈外。尚有未築塘工二千七百五十餘丈。請將此未築塘工外層縱橫鋪砌之石。俱添用鐵筍鐵簫。每丈需用鐵簫鐵筍三十三枚。每枚重二斤。每斤價銀一分五釐。每件鑿孔銀一分。共需筍簫十五萬七千六百五十六枚。約需筍簫連工銀五千九百餘兩。所費無多。塘工大為得力。但石有長短。筍簫或有增減。工竣核實報銷。又土塘為石塘外護。關係最要。內有?缺等處。離水甚近。為最險之工。常年於土塘外身。密釘排樁保護。而潮水衝刷。難以抵禦。不時坍卸。臣等查土塘之外。有廢石塘數百丈。久經坍入水中。原題請將坍卸水中之石撈取。配為新塘之用。今查看石料短小。不能配新工。請將此廢石移為幫護土塘砌築。所有撈築等項工費。即在歲修土塘捐項內動用。實費省而工倍也。_
致杭嘉湖道李坦書研經室集|阮元|賀編1827|卷一百二十工政二十六海塘|浙江之性。非折不行。乾隆中年。杭城以東。海甯城以東。皆有護沙。而中間老鹽倉一段。數十里獨受頂衝。則以南岸有牛舌尖沙之故。惟其有此尖沙。吐尖向北。故江水之下也過尖。衝北岸則折而向南。潮水之上也過尖。衝北岸亦折而向南。兩頭向南。故護沙以生而受衝。險工僅中間一段耳。乾隆五十年間。有不諳塘工水性者。以牛舌尖沙為可惡。若截而直之。則中段亦望護沙之漲。于是截牛舌開引河導水。刷沙一空。孰知不但中段不生護沙。并兩頭護沙全失。杭城烏龍廟外。全受頂衝。潮撲民居之簷。塘外桑田。盡為滄海。海甯鎮海以下。亦皆一片大海矣。余保障危險調劑水性者數年。至嘉慶十一年以後。兩頭漲沙復生。則以南岸漸復尖沙之故。元方以為深幸。但恐將來復有惡尖沙不直者。故書以奉告云。_
與大學士兼管浙江巡撫嵇公書|李紱|賀編1827|卷一百二十工政二十六海塘|聞以海塘未易措手為憂。老成持重之見。固應如是。然某向年典試浙江。特以海塘發策。多土頗能言之。而一二親友仕于浙中。身受其累者。更知其詳。?海塘之壞。非海塘之難治。由于局外者欲闌入局中。故力詆任事之人。此事權入手。又欲損下益上。藉以居功。然皆理勢所必不能者。徒以恣睢暴戾之氣。行忍心害理之事。而官與民皆不堪命矣。請言從前諸弊。而徐進以救弊之方。備採擇焉。雍正十一年以前。塘工係督撫司道暨海防聽管理。上下呼吸相通。功過同任。絕無私意。各遵舊章。先事預籌。罔敢稍懈。所以雍正七年十年間。曾遇颶風潮漲。極險極危。皆得保護平安。自雍正十一年夏秋間。局外人妄覬邀功協辦。事權入手。上違督撫。下陵司道。偏執己見。所在掣肘。公事已難辨理。尋以前兵備道某君及海防廳某君。均不能曲意順從。吹毛求疵。遂私出彈章。更不關會巡撫。將道廳一併特參。實屬冤抑。夫既將十一年以前歲修搶修之工料。指為糜費浮冒。則十一年以後自辨理之工程。不得不刻覈節省。省無可省。則苟且而已。十二十三兩年間。石塘坦水。未加一樁一石。草塘僅以浮土浮柴掩飾。其意以為塘或坍塌。可證從前所修工料不堅。以致不能保固。設或不坍。則十一年以後歲修搶修錢糧。較十一年以前節省數倍。更可以證從前之浮冒。孰知去年六月初二日猝遇潮湧風擊。塘既兩年不修。料又一時無備。便致盡行倒塌。此先後變更誤工之原委也。至開挖引河。於十二年四月初旬。正值蠶農兩忙之時。剋期興工。棚廠未?。器具未備。驟然勒派民夫數萬。官民徬徨莫措。司道再三求減。始定每日用夫二萬六千名。時初夏氣候。?雨?晴。暑濕薰蒸。作為瘟疫。又不許更替休息。以致傷斃多命。迨各縣撘?棚廠。備辦器具。那動庫帑賠墊。至今不許開銷。究之旋挖旋淤。冒報通流。濫請議敘。後知功不能成。又條陳添設引河通判。專司疏濬。以為卸過之地。勞民傷財。工無實際。此所辦引河之工程也。其次堵塞尖山水口。細繹情形。廣諮輿論。即使果能成功。亦不過障蔽尖山以西二十餘里之塘身。究不能保通塘一百餘里之穩固。而且使二十餘里以西。其頂沖更甚。其利小。其害大。而辦理苛刻。石料既以明扣價值。又暗折觔兩。萬觔之石。僅作三四千觔不等。以致人心散渙。自十一年十月開工。擾累一年有餘。僅就山邊淺水中堵起百餘丈。中間最深之處。隨堵隨卸。究不能成功。而工員病故者已數名。船戶之傷殘苦累。匠夫之拖斃逃亡。已無算。各縣之暗地貼賠石匠安家路費。與夫在工不敷口糧食用。多者白金以千兩計。少者亦費數百。不特無可請銷。抑且無可告訴。怨聲載道。人人側目。幸老先生到工後。暫將尖山停工。船戶石匠。又為加價。官民之困稍蘇。此所辦尖山之害也。又其次。則所築土坏塘工程。為害亦大。未完工之先。勒令工員加一五節省。在苛刻估報之內。扣銀一萬餘兩。奏明節省充公。迨工程坍塌。工員無力賠修。又令將前項節省銀兩支銷。以公完公。夫既已支銷。應再據實奏明。乃恐蹈前奏不實之咎。復勒令工員賠出一萬餘兩。以補節省之項。工員勢不能賠。則疊咨巡撫參追。巡撫察知冤抑。不便題參。彼亦堅持不准報銷。此所辦土坯塘之實情也。至于柴薪一事。似屬麤料。然近杭無山。必須取之甯波紹興。肩負出山。常數十里。始載小溪簰筏。易船就江。數轉始達杭城。原有一定之價。乃止四折五折。樵採萬夫。怨聲千里。此亦一害也。以上各條。均係已往情事。言之惟有浩歎。伏思雍正十一年以前。未有總理協辦。上未瀆陳　於朝。下未擾累於野。十二年以後。官民既已荼毒。工程又復敗壞。則總理協辦之無容添設也明矣。亟宜奏請撤回。仍歸地方官辦理。此救弊之根本也。訪從前司道間。亦有牴牾之時。實因海塘未定章程。歲修緩工。係先估計。後發錢糧。搶修險工。皆已有工程之後。道員方移司領銀。司復詳院。必待批准。然後給發。在道以工程為急。在司以錢糧為重。所以緩急之間。多不應手。而有彼此參差之事。此亦應照河例另為酌定者。__至于兩防廳管東西石塘。似亦敷用。但偶遇險工。則自尖山至老鹽倉。七十餘里之石塘。自老鹽倉至李家?。二十餘里之草塘。東西往返。實有鞭長不及之慮。似應將石塘著兩同知管理。于草塘另添一通判管理。更為妥協。至于十一年以前。遇有工程。調各丞倅及佐雜赴塘協辦。十一年以後。又添調各縣協辦。不惟一時不諳。且路遠不能立至。深為未便。是莫如于在塘同知通判名下。酌量添設縣丞主簿。每名下各二員。平日則學習。臨時則修築。勝于一時調撥。至于知縣。乃地方正官。應照十一年以前。總不許調撥。惟仁和海甯本縣地方官有必應辦理者。乃可偶然調用。官制既定。事可徐舉。酌其緩急而次第行之。查河工之例。歲修需銀若干。搶修需銀若干。于本年霜降後。預發明年錢糧。給道員酌量轉發工員。備辦料物。驗收支發。耑責道員。一有工程。報明河院。即時搶築。俟秋汛既過。道員確核報銷。如一年平緩。錢糧尚有盈餘。一年危險。錢糧或有不敷。據實開報察核。今亦當照此例。除議官及發錢糧應司道會議會詳外。其餘一照河工之例。耑交道員酌辦。藩司勿得掣肘。則巡撫稽查。事有耑責。工無遺誤矣。塘工既有專管。應令工員採辦料物。不可派發州縣。此亦先務也。土坯塘勒令工員賠補節省之項。應行免除。以免苦累。其連年各縣賠墊借撥之項。應速清查報銷開除。以免牽混。此皆近年官吏湯火之困。救之不可以或緩者也。若現在塘工。前塘再加修理。自可堵禦潮汛。聞建大石塘于前塘之內。似可稍緩。?夫役料物。勢難兼顧。或歸于歲修案內。每年額定修幾百丈。庶免急迫之累。否則將大石塘即建于臨水之處。以免重費。更為妥協。昔人謂身在堂上。乃可以辨堂下之是非。老先生今日所處之地是也。宜無俟旁參末議。然昔人又謂旁觀者清。則詢于芻蕘。不可無採。此又某昔日同僚之誼。不敢以自外者也。_
與巡撫范承謨論修塘書|柴紹炳|賀編1827|卷一百二十工政二十六海塘|愚聞天下有三塘。河南有防河之塘。湖廣有防江之塘。浙江兼有防江海之塘。此皆大利大害所在也。而在浙言浙。又於今日之事。則海塘為切。塘之遠者勿論。若圮而重修。則唐之開元。宋之?熙。元之泰定致和。其事徵諸郡乘。至明初及季。海變凡六。永樂辛巳。成化甲午。宏治壬子。嘉靖戊子。萬歷乙亥。崇正己巳。或溢或決。屢費修築。可得而紀者。乙亥之役為詳焉。顧塘在沿海。唯鹽官賴之。而識者以塘大決裂。即嘉湖而下。不免波及者。何與。按志稱海甯於吳為陲。於越為首。地形最高。故境內麻涇落塘長水塘諸水。皆從北流。一從東北由浙泖趨滬瀆江入海。一從正北過吳江趨白茅港入江。俗因指吳江塔巔與長安壩址相並。則海甯之地高於他郡邑甚明。故海甯之塘一決不止。水注彼諸處如建瓴。然將松蘇猶恐被殃。而嘉湖屬邑其剝膚之災矣。然則障海昌者。即所以保列郡。塘之關於東南利害。豈不鉅哉。乃者仲秋之朔。颶風陡作。連數晝夜。海波由是怒生。隄塘橫決。沿海土田廬舍。沒為巨浸。人民失業。誠斯土之一阨會也。執事憫然念之。亟圖修繕。以甯邦宇。而因詢及芻蕘。集思廣益。余未嘗親履其地。不能指畫形便。聊據往牒。揣近事。麤陳末議。以資博採之萬一。一曰集貲。方今公帑不敷。民力更竭。故工役估費。不可浮縮太過。過於浮則為胥吏冒破。過於縮則其事難辦。苟且完工。未幾輒壞。必有任其咎者。至酌定所須若干。奏支官銀外。不無量派民間。宜倣舊例協濟勸輸。蘇松隔屬姑置之。嘉湖諸邑。於此塘利害相關。自當檄令捐貲助役。大率海甯任十之七。諸邑共任十之三可耳。二曰聚材。?修築之用。木石為先。泥土可隨地而給。木石必預購轉運。不能猝備也。如慮海濤湍激。必須盪浪木樁以砥之。其樁宜松不宜杉。惟松入水經久也。故事采石一塊。長五尺二寸。高闊各一尺八寸者。其工價水腳。應照時估給發。使匠役樂趨。石採於近山。木購於上江。他物料俱應時取齊。則興工無乏矣。三曰任人。此一大役。雖執事躬督其一。猶藉廉幹有司。相與協理。并就佐貳胥吏。及邑之耆老解事者。選擇委之。俱以禮敦遣。厚畀廩糈。其夫匠使什伍相司。按籍有考。計工給值。勿容侵剋。總理者約塘若干里。每人各認丈尺。以難易為多寡。查照字號給銀董役。刻期齊作。以其勤怠堅瑕。分別賞罰。庶事有責成。無築舍道旁之弊也。四曰鳩工。工有難易不等。如水勢方橫。決口難塞。委以草木。辟諸精衛填東海。直無何有耳。舊用漢楗法不就。乃斷木為大櫃。編竹為長絡。中實以石。引而下之。汎濫有定。築塘之法。外當先植木樁。其疊石下則五縱六橫。上則一縱二橫。石齒鉤連。若貫然。即百計撼之不搖也。又恐潮之直薄隄岸。則為斜階以順其流。而於內復堅築土塘以為護。如此。則海波雖壯且惡。有汎濫而無衝決。比於金城之固矣。雖然。此特遙度言之耳。若土著耆舊。當有灼知事勢。詳悉便利者。執事能下車咨訪。得其說。擇而行之。如宋尚書采老人之畫。徐武功依道者之規。是役也。可以萬全。豈不一勞永逸。為吾浙世世賴哉。_
請石塘外增築土塘疏|趙宏恩|賀編1827|卷一百二十工政二十六海塘|竊臣親勘松江一帶海塘。外護土塘。俱屬完固。又金山嘴一段土工。地基原低。前估一丈二尺。與各工塘面高低不一。已飭加築平齊。其餘已修石塘。如式堅固。至添貼石內土塘。現在夯硪務期堅穩。再查石塘長至七千餘丈。面寬五尺。底寬一丈。以臣愚見。尚覺單薄。其外護土塘。相離石塘有十餘丈及數十丈之遠。新築貼石內土塘。係緊貼石塘裏面。而石塘外面。慮少幫扶。誠恐日久潮浸雨淋。剝落擦損。似應倣照貼石內土塘之法。緊貼石塘之外。再築土塘一層。上寬五尺。下寬二丈。高一丈餘。庶內外俱有包裹扶襯。愈可經久。其?缺為第一險工。石塘係首先修築。不及續修之工程堅穩。則外築貼石土塘。更宜加倍寬厚。方為周密。又查石塘以外。厚築之外護土塘。其內隙地原廣。雨水頗多積注。寺臣俞兆岳欲於石塘開三四洞。以消積水。前督臣范時繹尹繼善俱以恐傷塘根阻止。然現據百姓?籲疏洩。臣愚以為積水不消浸泡。塘根亦有干係。若開挖數洞。實恐有傷塘身。細詢工員匠民。欲于隙地中間酌開小河一道。圍繞石塞之外。仍不致逼近塘根。於石塘與土塘交接之處開一石洞。引水以入石塘內之新河。于塘工民田俱有裨益。而開河之土。即可以築貼石之外土塘。約計共費二萬之內。暫動司庫耗羨料理。俟塘工捐錢充足之時歸補。又外護土塘以內隙地。開河之外。猶多空閒。宜酌種蘆葦柳株。日久根深盤結。既可以固塘基。而枝葉暢發。又可以資民用。合並陳明。　_
通飭海塘禦浪檄乾隆二十四年|陳宏謀|賀編1827|卷一百二十工政二十六海塘|沿海所築各塘。專防潮水為患。每遇潮來之期。又值東北之風。則海水風浪。拍岸漫塘。柳枝不能堵禦。蘆葦亦席捲而去。本部院連日經見有海灘所生之草。土名甘柯。草根盤結。枝葉叢生。且柔弱軟。可以隨波上下。若於土塘坦坡。?種甘柯。護衛塘身。再於塘外三丈餘地。?種甘柯。則潮水至此。不能起浪飛花。現在自寶山之川沙。以及太倉昭文境內塘身。有此草者。上年水到無浪。不能傷塘。已有明驗。又有一種枝楊。又名白楊。種地即生。柔條長藤。用繩紮結。儼如竹籬。隨長隨編。數年之間。儼如牆壁。而又稀疏柔軟可以隨波起立。不致激水生怒。均屬以柔治剛之一策。此二物者。當此春融。正宜種植。仰該官吏立即飭行管塘印官佐雜。督率塘長。?種此物。塘身則多種甘柯。塘外皆有除糧餘地三丈。皆可?植甘柯。其枝楊不宜種於塘身。止宜種於塘根。編籬衛護。塘外餘地。亦可兼種枝楊。總以塘身塘外數丈。皆有此二物以作衛護。俾潮水至此不能鼓浪興波。塘身自然受益。如塘外餘地。原止減則。未曾除糧者。今既種草。即為除糧。或宜甘柯。或宜枝楊。隨地酌種。應變通者亦即變通。總期可以禦浪衛塘。至於塘長。原無工食。不能枴腹辦。地方官每丈給銀。以資種力。已種未足者補之。務令如法種植。小心照管。期於成活。不得虛應草率。有種無成。所需種力。縣佐等官酌定數目。不拘何項發給。事竣詳候。一面撥給。一面委驗。甘柯成叢之後。潮汛已過。仍準塘長刈割賣用。以作工食。不妨使之便宜踴躍從事。有能設法變通。漸致廣盛者。另行給賞。急宜及時種植。以待潮汛。不可因循遲誤。柳株不能禦浪。有傷塘根。不必種植。_
呂宋疏濬海口法|謝占壬|賀編1827|卷一百二工政八河防七|西洋諸番。惟呂宋最近。閩粵商賈。往彼貿易。由來已久。二十年前。呂宋內河入海之雞峙口洋面。計長三百六十里。闊二百餘里。因內河流沙入海。口門淤淺。舟行阻滯。而汪洋一望。難從水底施工。會英吉利番船至彼。不能進口。吉利番人。固多巧技。精於樞紐轉旋之法。遂置轉盤器具。設法疏濬。縱橫數百里淺沙。不半年悉皆通暢。從此大船揚帆直入。均無阻礙。其法皆借轉輪之力以代人工。所用器具。以長方式船若干隻。自船腰以至船頭。分開兩叉如凹。叉中橫插車盤一。如水車式。車邊離水底數寸。深淺仍可伸縮。船面橫眠轉輪一道。若干人踏之。使車盤轉動。再用大播箕一。可裝土數千觔。箕底設車輪兩道。箕口鑲鐵。如耕田之犁。再用兩鐵索。長數丈。一頭繫于車盤。一頭縛於箕口。車輪轉動。則播箕拉近船邊。鐵?耕過。則沙土捲入箕內。面上另設鶯架。車起播箕。將沙傾入小船。剝往他處。其船四面拋定錨纜。不令移動。專在中洪。逐節挑深。使河溜奔激。中洪自能逐漸深闊。既省人力。又易成功。此某昔遊閩中。與呂宋舵工交好。覽其所記海道鍼譜。內附此法。惜未目?一切器具為憾。近在天津。偶與海船舵工談及。方知有鎮海王思高者。昔為呂宋舵工。今因年老退歸。曾親見此項工程。言之尤為周備。某海角鄉愚。內河情形。素未目驗。惟聞南河舊有混江龍。鐵篦箕。用以疏刷河底。近今用之不效。其故由於黃河屢次決口。分洩河流。流緩淤停。以致海口河身。一例平坦。河面尚有溜勢。河底郤同平水。雖用鐵篦箕挑刷。無奈隨刷隨停。非如昔年河身高下懸殊。溜勢徹底奔騰。河底積沙。稍為挑動。即能挾溜遠行。因憶昔年航海。常遇拋船錨纜。並無風浪。忽然移動。舟人亦不解其故。今始悟及海口潮溜。小潮則面溜底平。大潮則徹底奔流。要知錨齒插入沙中。則錨柄錨纜皆能布水下趨。沖開海底泥沙。無怪錨齒露出。因而移動。勢使然也。竊復進而思之。方今河底溜勢平緩。不能挾沙入海。可否即仿布水沖沙之意。用船千數隻。舵尾皆掛一披水板。兩邊再加鑲板。闊數尺。長數丈。以外洋硬木為之。加以石墜。使一頭沈入水中。其式如削瓜之鑤。其板下製車輪一道。使板離水一二尺。輪在河底轉動。水從板下布出。注沖河底。再掛鐵篦箕於船腰。且篦且沖。自下而上。逐節疏通。船隻眾多。乘風而上。順流而下。使河底沙水。刻不停緩。冀可挾沙入海。或亦節省人工之一法歟。布水沖沙之法。如果試有成效。可至浙江甯台兩府。雇募釣船一二千隻。航海入淮。其船尖頭闊尾。河海並行。善於掉戧。但非頂頭逆風。稍得?風。便能逆流而上。乘春夏東南風最為順利。大小統計。每船五人。足以應用。每日給與工食并船價銀二兩之數。所費尚屬有限。事非經過。不敢自信。管窺蠡測。何敢妄言。惟值當事大人。念切河漕。不揣鄙陋。謹述所聞。參以臆見。用備芻採。_
對壩逼溜說|包世臣|賀編1827|卷一百二工政八河防七|河身深則安瀾。淺則成事。下游深則安瀾。淺則成事。河槽窄則流急而深。寬則溜緩而淺。此理易明也。此效易致也。故霜降水落之後。通測黃河身深二丈以上。而海口倍之。則黃治矣。通測引河深丈五尺以上。而清口倍之。則黃治矣。通測引河深丈五尺以上。而清口倍之。則淮治矣。通測運河深丈以上。而江口倍之。則運治矣。若上下皆深。中間一段獨淺。此而不治。則成事在即。自海口不暢而黃淤。成事一處。則陡淤百餘里。雖挑濬新河。不還舊觀也。黃淤水高而清口倒灌。于是運河淤甚者。且淤入湖。然清口之淤。引河之淤。運河之淤。皆可煞壩挑濬。而黃河之淤。非人力所及。法唯相度水勢。槽寬溜緩之處。鑲做對頭束水斜壩。以逼其溜。使衝激底淤。節節逼之。則淤隨浪起而淦更重。淦重則積淤更易刷矣。潘氏之法。遙堤相去千丈。中有縷堤。相去三百丈。河槽在縷堤之中。急溜東下。日刷日深。故其初每年有大汛一二次。溢出縷堤。漫灘直逼遙堤。三四日即退。三年之後。河槽刷深。至五丈以外。不復漫過縷堤矣。此潘氏所以守遙隄十餘年。未嘗有分寸加高也。自縷堤多廢。而河身始有坐灣。一岸坐灣。則一岸頂溜。兩處皆成險工。歲費無算。宜測水線。得底溜所直之處。鑲做挑水小壩。挑動溜頭。使趨中泓。而於溜頭下趨之對岸復行挑回。漸次挑逼。則河槽節次歸泓。而兩岸險工可以漸減。率此守之。雖以復潘氏縷隄之舊無難也。運河偶有淺處。用此可以立深。其效較黃河尤易。_
急溺瑣言|魯之裕|賀編1827|卷一百二工政八河防七|水之治也不一。其術有疏有濬有塞。何謂疏。分其流而導之是也。何謂濬。挑其淤而深之是也。何謂塞。扼其狂而阻之。當其衝而禦之是也。三者之施也。不一其用。有生地。有故道。有河身。有減水。地之生者。有直有紆。疏而不順其勢。直者湍。紆者滯矣。道之故者。有高有卑。濬而不得其平。高者壅。卑者瀦矣。河身者。河渠雖通。而面底中邊之廣狹淺深不一律。淺狹者。流不暢也。闢之便。深廣者。岸易崩也。防之便。減水者。水浩蕩則旁分以泄之。水衝突則瀠洄以緩之。是則疏濬之大略然也。若夫塞則有隄有埽。而隄則有戧有增有補有刺水截水挑水護岸夾隄月隄縷隄遙隄石船之分。而欲深左則隄右。欲深右則隄左。欲其中之深也。則左右之皆隄。至于埽。有岸埽水埽龍尾攔頭馬頭之異。其為埽臺也。有推捲牽制挂薶之法。有用土用石用草用木用纜用樁用鐵之方。即隄埽之施於水也。有決口豁口龍口之不同。尤有開口放淤之奇智。決口者。新潰成川。其勢方洶湧者也。豁口者。舊決既退。其口敞而未閉者也。龍口者。築塞將合。而水泓激湍。必立表貫。綱聯巨艦。而穴且窒之。然後實以土石。掉至龍口。去窒沉艦。壓以大埽。隨壓隨築。歷晝夜不息。而後可以合口也。放淤者。就隄之旁。先為月隄。極堅極固。視月隄本隄之上下。而開口以誘渾水之入。上口視下口倍高。俟渾水滿灌于月隄之中。泥盤旋而自落。則清水泛焉。於是開下口以縱之。半日之間。月隄平而大隄厚。雖有狼窩獾洞。?蚓穿潛之隙。莫不彌而實之矣。要之疏也濬也塞也。其功之難易迥殊。大率疏易於濬。濬易於塞。而疏之需於器者。畚鍤車筐之類。濬之需於器者。鍬兜?爬之類。塞之需於料者。草土木石麻鐵之類。而草工為鉅。?柔能制水。水草狎而泥生。其力之重與碇等。木不能與較也。然而推轉絡拽資於。堅立穩植資於杙。夾輔鎮重資於石。有治水之責者。尚其於是?心乎。__人之言曰隄防。夫曰隄而又曰防者。隄固所以防水。而隄又需人以防之也。是故有隄而無人也。與無隄同。有人而無法也。與無人同。其法維何。一曰晝防。五六七八。此四月間。雨水多漲之候也。常以人巡隄上。搜?洞。實鱔孔。灌柳枝。堆土牛。而於要害之處。則尤宜積樁草?麻柳稍等物以備之。一曰夜防。防於夜則燈竿不可不設也。而設燈竿則信地尤不可不定也。大約隄長一里。宜分三鋪。鋪各三夫。而里以數計。鋪以號編。夫各分其信地。而又鋪十有長。里十有官。當夫汛至而隄有欲決之勢。則鋪長鳴金。左右鋪夫奔而至。至即運土牛。下樁埽以搶禦之。倘一長之夫力不勝。則鋪長疊振其金。而官督其十里之夫以齊來。料備夫齊。則將決未決之隄。未有不可保者矣。一曰雨防。防雨之法與夜等。惟是三鋪之間。須更設一窩鋪。使夫雨有蔽而勞亦可以暫息也。然非聽其熟睡也。宜標禁於窩鋪之前。違者務嚴懲之如軍法。乃不虞於或誤。一曰風防。四防之中風為劇。?濤之洶湧。風致之。無風則漲易禦耳。法宜於平時預束●翹薪柳枝蒿藜等物以為把。而貯於兩岸之上。及其水發風狂。則自下風之岸。將所束之把。浮繫於樹。以柔浪而殺其勢。迨乎浪平風定。水退隄安。即仍將把束收晒而高貯之。以為捲埽之需。夫四防之候。每歲不過五六七八月。而此數月之水。其發不過數次。每次亦不過數日。然而初發之水不盛也。再次則猛矣。至於八月以後。則雖發而勢亦衰。惟是極盛之時。苟防之而不能禦。則須避其銳焉。其法在謹守要害。而以不要害處委之。非然。即不能固此要害也。俟其勢退。而即急補其所委。蓋恐其再至。則愈流而愈深。不特深而補之難為力也。決口既深。則正流必淤。正流一淤。欲從而疏之。其費多而工鉅矣。兵法有云。善委敵者敵必疲。此法可以為防隄之一助。__水之束也。隄力也。然而隄之高低厚薄。有定者也。水之消長盛衰。無定者也。以有定待無定。能保其力之常固歟。是故閘壩之建。所以殺怒浪之奔衝而保隄者也。涵洞之設。又以洩積水而灌溉乎窪下之地。且能淤饒瘠而沃壤之者也。不甯惟是。積水洩則閘壩且受其衛焉。閘壩堅則大隄並蒙其奠焉。何也。閘壩所減之水非漲。而平槽之水。乃激而思逞之水也。其勢既突而洶湧於閘間。則閘基且岌岌乎撼矣。而跌落之力。又將淘穴乎閘底而陷之。於斯時也。乃有涵洞之水。出而與之相瀠洄旋轉焉。斯閘基可免於震撼。閘底無虞於淘穴。涵洞之有助於閘壩。因有功於大隄也。其用如此。唯是建閘必先擇地。?非堅土不足以開基。而開基必先挖固土之塘。乃可以釘樁。樁頭取平。上施龍骨木。鋪板。灰麻縫。次砌底石。迎水處立石一行。攔門樁二行。跌水處亦立石二行。攔門樁八行。由是而砌金門。疊雁翅。其功不可缺。而序尤不可紊也。若夫建壩。則須擇要害卑窪之處。堅其基以釘樁。其雁翅宜長宜坡。迎水之石宜短。立石攔門與閘同。凡石縫俱宜糯汁和灰以之。涵洞之擇基釘樁砌石也亦然。涵洞之孔。則審水以酌之。水勢盛者二其孔。不盛則可一其孔。__道國之要。節用愛人居其二。至於治水則不然。何也。欲保民者。必先有以勞乎民。善理財者。必先有以用其財。是豈民力　帑金之不?哉。?勞民正所以保民。而費財正所以經　國也。從來無米不可以為炊。徒手不可以善搏。夫人而知之矣。而於疏渠築壩建閘設涵下埽簽樁一切搶修預備之計。則往往以不節不愛議其後。而不知夫因天之時。相地之利。順水之性。以保民生而奠　國計者。斷斷乎不能以省力而奏轉危為安之效。是故派夫勒限之不容以後時。請　帑興修之動輒以千計。勢在則然。欲不出於此焉不得也。夫無所為而勞民傷財焉。則道在愛人而節用。不得已而保民經　國焉。則道又在於救災除患矣。任河責者。將以姑息嗇縮者之為盡職乎。抑以急公不苟者之為盡職乎。好議者請一為思之。__　數則皆明人治河書中名言亮儕特鈔錄之耳藥雖用於醫手方多傳于古人若已經效于世間不必皆從于己出故雖不著前人姓名頗近剿說揜善而仍存之以為治水之龜鑑焉_
放淤事宜七則|陳宏謀|賀編1827|卷一百二工政八河防七|一月隄宜堅固足恃也。放淤者開隄放水。他無所恃。所恃者月隄耳。新築月隄。宜?去草根。先就平地行硪三遍。然後鋪土一尺。行硪兩遍。次年再於隄外加?戧隄。然後可以放淤。至于舊有之月隄。務搜尋獾洞鼠穴。一一填塞。夯硪堅實。亦於隄外加?戧隄。宜將舊隄刨作數層。如礓●狀。新舊土遞相加壓。夯硪堅實。膠粘一片。本年即可放淤。?月隄必須預年所築。而戧隄必於本年所?。一以固其根。一以閉其氣也。凡月隄內外皆屬窪下。則隄內或編柳。或釘蓆。或掛防風埽。由隄外另加戧隄二三尺不等。總不使水浸月隄之根。恐內外滲漏。隄根受傷。以致失事。__一月勢宜寬長合宜也。凡縷隄之外。地勢窪下者。方可放淤。所築月圈。須可以長而後可以寬。先就隄外地勢窪下。足衛縷隄。然後定月隄之長短。再就月隄之長短。以定月窪之寬窄。如月隄長五十丈。則月窪可寬二十丈。月隄長一百丈。則月窪可寬三十丈。就此遞算。總期如半月之形。不短不促。則渾水之來。方可運送。若短促而寬。竟似荷包布袋之形。則水到不能運送。止淤溝口。其餘反成坑窟。永不能淤矣。然月隄不長。縱能圈作半月之形。亦覺迫促不宜。如連有兩小月隄者。亦可通聯作一段放淤。如月隄過長。又可隔隄作兩段放淤。凡圈築月隄。得就稍高阜處。更為相宜。如或地勢全窪。不能相就。亦須于放淤之年。除應加戧隄外。另築寬厚半戧。以防內外滲漏蟄陷。__一柳草宜預期種植也。月隄新成三面。均宜布種草子菜子。使之生發。可免雨水沖刷新土。月窪之內。沿月隄之根。每間五尺遠。種臥柳一叢。舊月隄亦復如是。待其長成。竟同沿隄編籬。可以抵禦風浪。凡窪內舊有柳樹者。切宜存之。以禦風浪。凡築新舊月隄。均不妨於月窪內取土。既可就近。又使窪中連有土坑格隄。則水到易於掛淤。不致出險。但須離月隄二丈以外。不可有傷隄根。凡築月隄。均不可用沙土。以防水到坍卸。__一淤溝宜如法鑲砌也。下口在河之下流者宜深挖。務與月窪之底相平。引河水徐徐浸入。河水長一寸。則月窪內入水一寸。不可使河之水面。稍高于溝。更不可使溝口稍高于月窪。以成建瓴之勢。其寬除用樁料包鑲外。中淨存四五尺不等。其鑲砌用排樁捆埽由。密密布列。其溝分作兩層。下一層鑲成。淨寬四五尺。上一層鑲成。淨寬六七尺。由下而上。遞相開展。上口在河之上流者不宜太深。視河水之來。如濁漳之水先來。則可深挖。使其及早受淤。如衛汶之清水先來。則不妨遲開。其寬悉照下口。再上溝下溝。清渾出入。日久易有坍塌。均宜鑲護完固。萬一月堤稍有損動。止須將上下溝用埽堵塞。亦不為害。__一上下口宜就地取裁也。下口宜開深者。所以使河水早入窪內。澄清以待上口渾水之至。上口宜淺開者。所以使窪內澄有清水。然後渾水急溜而入。一見清水。其性便沉。其勢便緩。下口宜于順溜之處。俾河水浸淫而入。將來出清。可以隨溜而出。上口宜於迎溜之處。全借渾水。暢流而入。方可運送窪內之清水。暢流而出。倘上口限於地勢。不得迎溜之處。宜將溝口上唇。縮進五尺。引之使入。再將溝口下唇。接長四五尺。如吞水小壩。逼之使入。則亦可以迎溜矣。下口限於地勢。不得順溜之處。宜將溝口上唇。接長三四尺。勢如挑水小壩。以避大河之逆溜壅阻。再將溝口下唇。稍縮二三尺。以引清水之遠出。則亦可以順溜矣。上口地勢。更宜詳勘。外則迎大河之溜。內則宜順月堤之勢。不宜直射月堤之根。上溝宜斜向而入。方可迎溜。下溝宜斜向而出。方可順溜。二溝合看。須如八字形方好。__一上下溝宜隨時增添也。初時月窪尚深。根底未固。上下止開一溝。迨上溝入水之後。月窪已經淤有根基。月堤又已見水。然後相其出入之勢。再開一二口。大凡下口出水不順。必由上口入水不暢。不能運送之故。則不妨多開上口。如上口入水已暢。而下口出水不順。必由不能順大河之溜。反為大河之急溜所阻。宜另擇順溜之處再開下口。總期上下口一律順暢。入渾出清。全窪運動不滯。便可源源積淤。如月窪內上半段先已淤高。則渾水不能及下半段。無渾水之來。則亦無清水之出。下半段終不能淤矣。宜就下半段另開一口。使之常有渾流之入。然後下半段亦可受淤。至于月隄兩頭如牛角尖形者。渾流不到此處。積淤必不能多。俟今年將窪內積淤平滿。下年竟將此處縷隄。刨平幾段。使河水漫過。則可以一抹而平。凡本年積淤未滿中多坑窟者。次年均宜倣此。庶可一律平滿也。平滿之後。除月隄原高出平地一二尺者。毋庸增築外。如月隄止與淤積之平地相等。則宜於月隄之上。加築子?一二尺以作遙隄。向後聽其年年平漫而過。即河水出槽。亦可無患。但不可復於臨河築?。使水不得平漫。將來又成險工。凡沿河淤平之工。及河灘寬岸。均宜加培。離遠之老隄老?。不宜臨河疊?。使河水不得平漫。又成險工。__一夫料燈火宜預備也。放淤如禦寇。如臨敵。不恃其不來。恃吾有以備之也。凡樁埽蓆片麻繩鐵鍋之類。均宜預備。以防意外之虞。窩鋪兵夫。先期派定。燈燭火把。先期備齊。日則填補小溝。釘掛防風埽由。夜則輪流看守。遇風雨之夜。尤宜常川巡視。一有損動。鳴鑼為號。眾兵夫一齊搶護。違者重究。凡屬淤工。專員看守。以重責成。隨時經理。以收實效。事竣。官兵一體優獎。以示鼓勵。_
河復故道須在冬令疏嘉慶十四年|吳璥|賀編1827|卷一百二工政八河防七|竊查海口形勢。自上年至今。臣等先後履勘。並委諳練大員。逐細探察。已不下十數次。灌河海口一路。測量北潮河水深四五尺。滔滔入海。類屬建瓴。所惜者。由馬港口至北潮河一帶。灘地多屬膠淤。所以水行已逾一載。河槽未能刷深。自應仍復故道。方為正辦。去冬所估引河。口寬僅十二丈至二十餘丈。深僅四尺七尺至一丈六七尺。未免淺窄。必須酌加寬深。始能暢順。連培築馬港口。張家莊兩缺口。及接築雲梯關外長堤。共需銀三百六七十萬兩。所費雖甚繁鉅。而事關全河大局。如果刻不可緩。臣等亦何敢存畏難觀望之見。惟溯查歷來堵築漫口。總須先挑正河。冬間合龍者。次年必順。春間合龍者。每致他虞。?挑挖引河。勢不能如舊河之寬至數百丈。深至二三丈。必須冬令堵合。則距汛期尚有數月之久。新引河得以刷滌寬深。汛水長發時始能容納。若春間堵合。河流未暢而水已旋增。必有壅漲之患。即如嘉慶四年。豫省睢工堵閉。是秋即有邵家壩之失。前年王營減壩堵閉。是秋即有陳家浦之工。上年陳家浦甫竣。又有馬港口張家莊漫溢之事。此皆春間合龍。河未暢行所致。其患歷歷可考。顯有明效大驗。今計算海口經費。尚存有兩淮兩浙未解商捐銀三百二十五萬兩。今冬明春。斷不能全數撥用。即使設法籌措。而銀項到遲。以工程扣算時日。至速亦須桃汛前後辦竣。河身未及刷滌。漲水接踵而來。萬一別生事端。實不可不預為籌慮。且此時水勢。如仍似九月間壅滯不消。則勢處刻不可待。亦不可不瀝懇　　天恩。籌項趕辦。今賴　　聖主洪福。河水已見消退。較上年此時為小。則現在灌河去路。尚非竟至阻遏。自未便輕率舉行。轉滋後慮。臣等再四籌計。並與道將等虛衷講論。莫若于明年八九月間。即撥銀購料。一過霜降。趕緊興工。剋期十一月內蕆事。則經費既可措置從容。而人手時日。亦可舒展。使新挑引河。得于汛前刷滌數月。庶可迅駛歸墟。以期尾閭深暢。至于大汛之平險。固在去路之通塞。而豫江兩省。統計黃河南北兩岸。工長數千餘里。仍須處處堤埽。工程修防堅鞏。方保安瀾。亦非僅恃海口深通。遂能一勞永逸。即以現今新舊海口而論。從前舊海口暢行時。亦未嘗無漫溢之患。本年由灌河旁趨。亦可竭力保護無事。可見疏導修防二者不可偏廢。臣等深知緩辦舊海口。並非經久之計。惟經費既須熟籌。時日尤應細酌。且幸近來消水較速。則暫緩復故。尚不至有壅遏之虞。臣等不敢不通盤籌畫。權其緩急。以歸慎重。_
治河挑淺議|徐旭旦|賀編1827|卷一百二工政八河防七|昔王竑出總漕運。兼理河渠。河漕原未分設也。間值河有他故。特遣大臣行視。圖方略治之。事竟還朝。正德以來。猶旋設旋罷。而總河專設。則自尚書潘季馴始。黃運兩河。其間有治有不治。及至　本朝三十餘載。河道顧日以不治。其故何也。?治河猶禦敵也。帝王之於敵。每治之以不治。惟河亦然。時有潰決。則堵塞之。間有壅淤。則疏濬之。如是而已。自總河既設。職有專司。居常無事。每懷尸位之?。興作無當。祇貽蛇足之譏。如前河臣。或築高堰以障淮流。或鑿歸仁以分河勢。蠹費冒功。言之可哂。至於今日之患。又異是矣。今日治河之病。原自有在。而黃堌之塞。正不與焉。夫黃河善淤。從來遠矣。故沿河州縣。俱設有淺夫。原為挑河而設。如夏鎮額夫一千二百五十四名。徐州額夫三千五百一十六名。邳州額夫八百三十五名。雖他處夫數不同。總之計道里遠近。以為多寡。自足供一處挑河之用。使當水落灘見之時。即率前項夫役。於灘淺所在。逐段挑深。俟伏秋水至。衝刷一空。黃雖善淤。安得數十年間。河身遂高與城齊也。惟是前此治河者。創為束水滌沙。歲增長隄若干丈。歲築埽壩若干處。即為治河得善策矣。而不知此朝三暮四之術也。所謂束水滌沙者。果遂能滌之以歸於海乎。無論漩滌於此。復停於彼。且河暴發。併前隄壩盡化而為河身矣。此與載土實河者何異。河身安得不日高也。?由河官以挑淺則用力勞而無可見之績。築隄則取效速而無堅久之功。所以相率日習於非而不自覺耳。如總河大臣督行各管河官。除水漲冰凝之候。即率各處之淺夫。挑各處之河道。總河時加稽查。勿令虛曠。則河道不日深通。而壅徙之為患也。吾未之前聞。_
緩堵郭工借清刷淤疏嘉慶十一年|河道總督戴均元|賀編1827|卷一百二工政八河防七|竊臣等確查新河中段。碩項湖一帶。礙難築隄。趁此清水暢出之時。議將舊河灣曲淤淺處所。分段挑浚。堵築減壩。藉以衝刷。可望通順。節次奏明在案。臣等以斯事關係重大。連日早夜會商。並傳齊道府廳備各員。及熟諳河務之人。細加諮詢。務求帑不虛糜。功歸實濟。僉稱此時舊河淤墊已久。縱極力挑挖。不過于河心抽溝。不能大去淤土。若能借清水衝刷。不但河槽可冀深通。並雲梯關以下。舊日淤沙。亦資刷滌。現在郭工口門未閉。全河清水下注。倘能先將減壩堵合。使清水全力刷河。既較人力所施事半功倍。明春不致倒灌。糧船亦斷無阻滯之虞。且現在時交冬令。水落沙輕。湖中不致淤墊。此不可得之機會。倘此時先將郭工堵合。舊河所抽溝槽。一經黃水。即恐淤墊。既無益而有損。且下游既高。河口清水更低。必致倒灌。有礙運行。眾論如一。言之鑿鑿。臣等再三斟酌。此時郭工口門。僅剩二十餘丈。無難即日堵合。究可了一未完之事。但機不可不審其後先。事不可不酌其輕重。通盤籌畫。自應亟疏舊河去路。以先堵減壩。借清水刷河。較為合宜。計時已迫。當即專差連夜札商臣徐端。令其斟酌定議。以便具奏辦理。臣等一面將舊河先築攔壩。截斷來源。涸出下游。以便分派多員。按段疏浚。如毛家觜陸家渡等處。趕緊抽挖。切灣作直。一面嚴催購運正雜料物。堆貯充足。並將減壩西裹頭先行盤做。候挑挖稍有頭緒。即便進占。庶無歧誤。__　_
覆奏碎石坦坡情形疏道光元年|黎世序|賀編1827|卷一百二工政八河防七|竊臣等奉　　上諭據御史馬步蟾奏。稱近年南河多用碎石築禦黃埽壩。以為耐久節費。勝於?料。然議者謂徐州一帶河狹隄高。更防壅滯。石性沉重。被溜沖掣。漸入中流深處。不能隨水漂走。易致掛淤。現形阻淺等語。究竟碎石工程。有無此種流弊。或行之目前有益。日久不免貽患。著孫玉庭黎世序確勘。據實覆奏。欽此。臣等職任宣防。敢不竭盡愚忱。以期千慮之一得。伏查徐州城外黃河。逼近城垣。向於堤外建有石工。以為捍衛。迨後年深日久。石下底樁不無朽壞。黃流大溜沖刷。恐有塌卸之虞。是以自乾隆年間。即於石工之外。拋填碎石。衛護根腳。其頂沖迎溜之處。並拋砌碎石。挑壩挑溜開行石工。藉資穩固。郡城恃以無虞。是徐州城外。護堤碎石。由來已久。並不始於近年。至徐州一帶近山之處。埽工外拋護碎石。實足抵禦大溜。費節工堅。從前歷任總河。如蘭第錫康基田吳璥戴均元徐端任內。均經歷次估辦。題奏有案。臣黎世序於嘉慶十七年任事。遍歷各工。逐細講求。因見徐州一帶。凡埽前拋有碎石之處。工程倍為鞏固。碎石亦堅立完整。歲修大有節省。其無碎石之處。溜勢趨刷。則廂蟄頻仍。險工疊出。因思徐州近山之處。碎石既屬得力。其餘各廳。亦可仿照辦理。且碎石產自山中。不須購買。止須人工採辦。即距山稍遠。亦可用船裝載。當即據實奏明。按以離山道里之遠近。酌定採運之方價。奉部覆准。歷年遵循在案。數年以來。南河工程。藉資穩固。歲用錢糧。亦漸歸節省。此南河修防。兼用碎石之原委也。伏思黃河修防。向恃埽工。其大汛水勢上灘。則以堤防為保障。若水落歸槽。堤工並不著重。至於河勢坐灣。溜行堤根。則仗埽壩以護堤。而埽壩以柴?為之。即使廂築堅實。率至二三年。即歸朽腐。是以每歲拆舊換新。勞費迄無底止。且相連數段。同係舊埽。一經大溜沖刷。同時塌卸。名曰脫胎。隄工頓成巨險。即乘急補還原埽。而隨廂隨蟄。費已不貲。自間段拋護碎石。上下數段。均倚以為固。且埽段陡立。易致激水之怒。是以埽前往往刷深至四五丈。並有至六七丈者。而碎石則鋪有二收坦坡。水遇坦坡即不能刷。且碎石坦坡。黃水泥漿灌入。凝結堅實。愈資鞏固。是以凡有拋石之埽。其本段既無蟄塌之患。即上下無石之埽。或至朽腐塌卸。補廂亦易為力。斷不至有脫胎搶險之虞。南河大廳。從前每歲用銀至二十五六萬兩者。近年用銀僅止十二三萬兩。所省已將及半。而工簡務閒。人得從容措手。較之從前亦勞逸?別。是欲固工節帑。為河防久安長治之策。除碎石之外。無他術也。臣等伏思洪範五行之性。惟土剋水。而河流攻岸塌灘。隄工不能存立。轉似水能剋土。豈五行之理。或不可恃。不知水有剛柔。土亦有剛柔。尋常之水。則隄堰足以禦之。至於黃水乘風鼓浪。或大溜奔騰。是水之剛必須剛土方能禦之。石於五行亦土也。特土之剛者耳。以剛土禦剛水。於五行之理適符。至於柴埽葦草之質。本不能剋水。奈自昔相沿。取其浮鬆易辦。__然以之塞決救急。則可以為經久之策。則萬不如石。以柴質鬆而易朽。不如石質堅而不壞也。且不獨此也。從前淮揚一帶。民間炊爨。每柴一擔。須錢七百餘文。八口之家。釜下之需。倍難於釜上。自河工兼用碎石以後。民間柴價幾減一半。於小民生計。裨益無窮。而論者或以為石性沉重。被溜沖掣。漸入中流深處。不能隨水漂走。易致罣淤。現形阻淺。不知河工南北兩隄。相去或千餘丈及數千丈不等。即至狹之處。亦不下七八百丈。河流所經。寬不過二三百丈。其餘盡屬淤灘。河流悍急。遷徙靡常。其攻塌南岸。則北岸生灘。溜至隄根。則對岸沙嘴必挺出數百丈。隄根之地。尺寸在所必爭。是以廂護埽段。外拋碎石。合計不過十餘丈。此岸堅實不能攻塌。則必攻塌彼岸之灘。夫以寬闊數百丈之河面。僅於緣崖傍岸。護此十餘丈之石壩。何能壅滯河流。且長河深處。不過一二丈。獨至埽前溜勢激怒。始淘深至四五丈。其碎石止填護埽前深坑。以免淤蟄塌卸之患。至河心之水。其深不及埽前之半。石質沉重。既填護於埽前。斷不能舍此之下而就彼之高。且查嘉慶八年。莫瞻菉亦有此面奏。曾奉　　上諭令吳璥覆奏。隨經吳璥奏稱親用二丈四五尺長之大鐵簽。在河心逐段錐試。俱深插入土。並無石塊觸礙。是年冬疏挑引河。亦未見起出石塊。此在工官弁兵夫。萬目所共睹者。是南河兼用碎石。業已相沿數十年。至今並無流弊。特以河工情形。非身履河濱。閱歷數年之久。不能真知灼見。而局外人以耳為目。妄肆揣度。是以自古談河者。以訛傳訛。聚訟紛紜。多致阻撓成議也。臣孫玉庭甫任兩江之時。亦聞人言嘖嘖。以為碎石目前見效。日久必有流弊。如該御史所言者。是以於嘉慶二十四年進京時。奏明由徐州一帶察看情形。是時豫省馬營壩決口尚未堵合。江境河乾水落。其埽外碎石。全行涸露。了然可見。坦坡完整。堅立凝結。根腳尚有積水低於河心。且相距甚遠。碎石斷不能橫穿大溜。仰升而至中泓。乃知人言之不可信。其所以為此論者。一由工料減少。販戶不能居奇。一由於游客幕友。見工簡務閒。不能幫辦謀生。故造作影響之詞。遠近傳播。是以嘉慶八年。即有此論。今御史馬步蟾似就相沿舊說。據以入告。臣孫玉庭非於河乾水落之時逐一親勘。亦不敢深信而不疑也。至上年挑疏引河各段。亦從無河心挑出石塊之事。可為明證。且豫省儀封迤下。淤與隄平。而江南境內。河底深通。僅止間段挑浚。一自黃流挽復。順軌東趨。毫無阻滯。現在埽前凡有碎石之處。水勢仍深二三丈不等。較之長河。仍有加倍之深。各汛弁按旬探量具報。歷歷可查。該御史所云現形淺阻之語。更屬無據。抑臣等更有請者。江境河工兼用碎石。連年工固瀾安。已著成效。而豫東黃河。從未拋護碎石。是以從前漫決頻仍。今東河臣張文浩。以及河北道嚴烺。開歸道周以輝。皆曾任南河道員。深知碎石之益。其瀕行時。臣黎世序曾與反覆籌商。皆以為必須仿照江境工程。方資鞏固。乃或以離山較遠。採運稍難。或以大工甫竣。日不暇給。或以錢糧限於額數。不能兼及。然臣等受　　恩深重。東河南河。事同一體。未敢知而不言。即創始之初。多費數十萬金。而日後工固瀾安。不惟節費。實可利民。合無仰懇　　聖恩。敕行東河河臣。體訪情形。一體仿照辦理。庶全河普慶安瀾。以期仰贊水土平成之盛治。謹繪圖貼說。恭呈　　御覽。_
說壩|包世臣|賀編1827|卷一百二工政八河防七|或曰。子言防河之不足為治信矣。請問治要。答曰。深其槽以遂河性而已。請問治方。答曰。相勢設壩以作溜勢而已。潘氏之前。河流歧出。沙分停而不厚。潘氏導而一之。然後河得集力以攻一道之沙。是謂以水治水。治自潘氏。至今三百年。司河者工拙懸殊。然所循者潘氏之法也。夫河之敗。不敗于潰決四出之日。而敗于槽平無溜之時。河性激而善回。深與回常相待也。槽淺則溜不激。水無以回而為淤。淺者益淺。激者益平。河性怫矣。能毋怒乎。怒而無以待之。則必成事。成事則河底墊高。而潘氏所創之滾壩。日形卑矮。不能不封土。遇急。去土以減水。減水既多。則河仍岐出。其堵合也。常在冬令力薄之時。不能刷去前淤。淤日高。則河日仰。溜日緩。故近日雖墨守潘氏之法。僅足以言防。稍弛則防之而不能矣。故能言治者必導溜而激之。激溜在設壩。是之謂以壩治溜。以溜治槽。然壩以埽成。埽下而溜爭之。則埽蟄。蟄定。則埽實而溜守壩。是生工矣。埽下而溜不爭。則淤爭之。是棄壩矣。凡平流長河。其勢固以漸斜趨于工。工長者或數百丈。短亦數十丈。壩當工之上游。得力則溜勢上提。尾段工閉而首段?險。或更提至工上無工之所。是棄工矣。又或溜經壩頭。繞壩嚙灘。勢成橫臥。生工則未有一定之形。棄壩則已成不能之勢。是召敗矣。故治河必用壩。然以北人試善泅之言。庸醫效華陀之方。則不如守繼長增高者之尚能暫防于一切也。__挑水壩。潘氏所創。止用于塞決。蓋縷隄成。固無所用壩也。近世善用壩者。推?文敏公。世稱白堤?壩。不及百年。而故老無能指其基言其法者。嘉慶初。徐屬積淤。水常平隄。康茂園為督。修壩十餘道。刷去深槽。徐城始安。嗣東河決衡家樓。歸咎南河之壩多阻水。舛矣。對頭斜壩。則安東馬文昭用之於裏河。而中河運河各廳效之。凡遇水淺滯船。皆恃此以濟運。十七年黎襄勤為督。始用于黃河。刷滌積淤。功效甚著。嗣以對壩逼溜見險。而碎石能止險。乃參用碎石。漸至碎石?工。而對壩盡廢。河亦漸淤。說者歸咎于碎石。則又非也。蓋碎石斜分入水。能挑溜頭。故足止急淦攻埽之險。然不能急溜。故無刷淤之功。壩于水面激溜。溜被激而爭壩。回旋徹底。故淤隨溜起。用各不同。未可偏廢。至于河身留淤。則係減洩力弱之故。非碎石之罪也。然挑壩用于工頭。而對壩施于灘唇。壩入水而溜起。溜起壩蟄。或隨蟄隨廂。或聽其蟄走。則相機乘勢。無可言詮。是亦至粗而至微。呼吸之間。勝敗頓判者矣。蓋非對不能逼溜。非斜不能導溜。不可太長。不可太高。務使埽眉迎淦。而?頭翻斷。不為老灘之害。則得之矣。_
論治河優劣|包世臣|賀編1827|卷一百二工政八河防七|近世言河者每歸之天幸。天幸者。一年偶值雨雪稀少而已。人事果至。雖遇異漲而可必其無患。是故河臣以能知長河深淺寬窄者為上。能明錢糧者次之。重用武職者又次之。其侈言工程。袒護廳員者。大抵工為冒銷納賄而已。河水濁而流激。濁則善淤。激則善回。是以南岸坐灣。則北岸頂溜。中間平流。則淤淺無泓坐灣頂溜之處。非大隄所能抵禦。廂做埽工。隨溜斜下。溜勢偶改。各灣同變。節節生工。耗費無算。是故自潘靳之後。莫能言治河者。其善者防之而已。夫水德旺于冬。歸槽之後。其質已清。其流更駛。又土性溫酥易刷。水勢淺落易制。以壩導溜逐漸減工。工減則險減。是故能言治河者。用心力於霜後。及汛至。則恬然如無事者。心有真識。而事皆預立故也。今河員無尊卑。皆汛至而奔馳旁午。霜後則?居安坐。樗蒱宴樂。至河底之深淺。隄面之高下。問之司河事者。莫能知其數。報有誌樁存水之文。測量實水。則與報文懸殊。問之司河事者。莫能言其故。如彼所為。宜其歸之天幸也。夫水之行也。常半於驆。上游驟漲之文已至。心計下游河身是否能容。沿途料土是否無缺。某日當水至。某日當水消。一心運籌。千里合節。此非可倖致而飾說也。其明于錢糧者。知分釐皆百姓膏血。求水勢致病之源。用力少而成功多。使河底日深。不能減工。而能減險。張齊白高。皆其選也。其重任武職者。能守舊例。以文職主支收。其估計做造。則皆歸于武職。故將估春工而道核之。營做埽段而廳察之。武職之小而要者。曰當家效用。料物到工。須當家效用出結。動用料物。須當家效用逐日開摺通報。雖不能盡實。然較之近來由廳員事後做帳。則大不侔已。蘭康在南河猶可稱者此也。?武職局面窄而膽小。偶有錯誤。立加棍責。文職局面寬而膽大。即有敗露。尚可彌縫。大吏以武職率多蠢直。文職工于趨承。專任文職。其營汛止供廳員之指揮奔走。不敢與聞工帳。而河臣之奏單題估題銷。部臣莫知。將三者逐細核對。是否合。一任胥吏需索銷費。而通工又創為浮冒罪小節省失大之邪說。以熒惑遠近。然而溯查統計。凡錢糧節省之時。河必稍安。錢糧糜費之時。河必多事。工拙之效。智愚共見。?糜費之時。必各工並舉而無一歸實。上最苞苴。下賢筐篋。隄加而河身隨之並高。工生而水勢因之更險。引盜入室。隳敗為期。防之不能。尚安望其治哉。__擬改水報式__某廳某汛某工第幾段某日誌樁存水若干丈尺寸實測水若干尺寸埽前頂溜水深若干尺寸長河中泓水深若干尺寸埽高水面若干尺寸灘高水面若干尺寸隄高灘面若干尺寸河槽水面寬若干丈尺隄內河身寬若干丈尺__比較昨日長落若干上年今日長落若干上年盛漲日長落若干_廳總報加上汛河底比中汛深淺若干中汛河底比下汛深淺若干隄面比較同_
論逢灣取直|張鵬翮|賀編1827|卷一百二工政八河防七|按物理論曰。黃河百里一小曲。千里一大曲。楊慎謂黃河九曲。其說出河圖緯象。河導崑崙山。名地首。為權勢星。一曲也。東流千里至規期山。名地契。上為距樓星。二曲也。卻南千里。至積石山。名地肩。上為別符星。三曲也。卻南千里。入隴首。至卷重山。名地咽。上為卷舌星。五曲也。東流貫砥柱。觸閼流山。名地喉。上為樞星。以運七政。六曲也。西距卷重山。東流洛會。名地神。上為紀星。七曲也。東流至大伾山。名地肱。上為輔星。八曲也。東流過洚水。千里至大陸。名地腹。上為虛星。九曲也。惟其千里一大曲。百里一小曲。故河雖善淤。而無停滯之患。假令寸寸而為曲折。則水阻沙停。河之潰決不可勝言矣。　　皇上三十八年。閱視河工畢。　　諭大學士曰。朕欲將黃河各險工。頂溜灣處開直。使水直行刷沙。若黃河刷深一尺。則各河之水少一尺。深一丈。則各河之水淺一丈。如此刷去。則水由地中行。而各壩亦可不用。不但運河無漫溢之虞。而下河之水患。似可永除矣。四月復奉　　旨黃河灣曲之處。俱應挑挖引河。前河臣奏稱徐州楊橫莊一帶。已遵　　旨陸續挑穵。奉　　旨凡有灣曲之處。俱各挑直。高郵等處運河。越堤灣曲。亦著取直。會前河臣病沒。未及舉行。臣鵬翮至。獨棹小舟。沿泝南北河岸。審視水勢。見頂衝大溜之處。對岸必有沙吻挺出。此河曲之故也。於曲處挑穵引河。以殺其勢。則險工自平。因汛河官何故稽遲。皆稱挑穵引河。需費多。挑後必逢大溜衝刷。乃能成河。若遇緩水。率致淤墊。例應追項。是以人心懼縮。予曰。追項之例。以警虛飾誤工者耳。若實心任事。挑後偶淤。此非人力之罪。吾當仰乞　　聖恩。免其賠修。乃申前　　諭。別緩急。於徐得楊橫莊。於邳得戚字堡。於桃得談家口。於安得汪家莊。凡四處。河形屈曲之險工也。而時揚橫莊為最急。莊在黃河南岸。於對岸掘去沙壖。為引河一。凡千八十丈。河首南岸置迎水壩一。迎挑水勢。偪溜入河。而徐州之險可平矣。戚字堡在黃河北岸。於對岸挑引河一。如楊橫莊。凡五百七十丈。導河水直流南下。而邳州之險可平矣。談家口河勢改易。大溜外行。工可緩也。故前估而今寢之。惟張家莊在黃河南岸。大溜頂衝。宜對顧家灣挑引河一。凡九百二十丈。引河口下。置攔壩一。約水匯入引河。而桃源之險可平矣。汪家莊。在黃河北岸。以桃汛水發。沙吻刷卸。自然成河。無庸施工。疏上。　　上亟報可。遴員開桃。而安東黃河。其身最狹。僅六十餘丈。萬里水勢。收束太急。自時家馬頭至尹家莊。河身曲甚。對岸沙洲偪溜直射韓家莊。韓莊以下。又突出沙吻偪溜。直射便益門。堤高於城。人居釜底。此韓家莊便益門。於安東黃河兩岸稱劇險也。乃自時家馬頭引河尾曲處挑直。使黃水順流而下。至韓莊對岸新淤截河沙洲穿中引黃直下。沖刷沙吻。則尹韓二莊便益門三險可平。而安東城郭人民。可以高枕矣。北岸引河一。自時家馬頭東。對南岸引河尾新河頭起。至便益門新河尾止。凡五百四十丈。南岸引河一。自韓家莊東。對北岸引河尾新河頭止。凡五百二十丈。皆遵　　皇上挑曲取直之意。疏上。又報可。次第鳩工。往來程課。汛員以請豁賠修。罔不踴躍從事。六大溜平。河直如矢。依稀百里一小曲。千里一大曲之舊。歸墟向若。無所齟齬。永無旁挺橫溢之患。果不出　　睿算中矣。_
辨爬沙船轉水墩之誤|包世臣|賀編1827|卷一百二工政八河防七|說者謂高文良公廢爬沙船拆轉水墩而南河壞。自河壖吏民以及朝省士大夫。皆持此說。而其實非也。靳文襄於康熙二十七年設立浚船。其時南河止十廳。故浚船分十隊。而統以船務營守備一員。二十九年。于勤恪公接任。即調回浚船。改隸葦蕩營參將。專運蕩柴。文良以乾隆初任河督。去裁撤浚船時已五十餘年矣。且江河巨艦。乘風鼓浪。一錨下即止不行。爬沙船尾繫鐵篦子一具。其製三角。橫長五尺。斜長七尺。?地一面排鐵齒三四十根。長五寸。約重五六百斤。又益以混江龍一具。其製以大木。徑尺四寸。長五六尺。四面安鐵葉如卷髮。亦重三四百斤。比之下錨。其勢相倍。而謂以水手四名。駕兩櫓。上下梭織。以爬動河底淤沙。使不停滯。其說?與兒童無異。嘉慶十年。今大學士戴公。以侍郎視河。公習聞爬沙船說。促製成試之於清口太平河。不能行。翊日又試。得行而甚緩不得力。余就詢其主者。主者曰。星使必欲其行。使人翻鐵篦。以齒向上。故勉能移動耳。或曰。文襄時獻此策者。欲藉官船運私鹽赴徐州。文襄受其紿。故勤恪罷之。余每以告人。多稔其故。而當事好名高者。或猶欲舉行之。舛矣。轉水墩在湖口五道引河之外。運口頭壩之上。從前洪澤湖口。內有引河七道。而黃河大溜。傍南岸直指運口。故築轉水墩。分湖溜之七。西北行以敵黃。其三則東南入頭壩以濟運。墩之形不可考。故老言其上可堆料五百?。則周圍?以千丈計。自康熙之末。吳城磚工外　御壩既成。河溜北趨湖口。積有淤灘。寬至九百餘丈。名太平河。其西岸築順黃隄以禦黃漲。而轉水墩仍分湖溜七分。使向西北。則恐衝開順黃隄。接引黃溜南行。為害運河。實有不得不拆之勢。轉水墩既拆。文良於頭壩外加做?壩。而於太平河中腰風神廟前做束清壩。蓄清水之力。使得聚勢以敵黃。而回溜入頭壩濟運。又于束清壩之北百餘丈築禦黃壩。使黃水盛漲不得倒灌。至所定冬築夏拆章程。並皆妥善。以後拆築不如法。嘉慶九年。始移束清壩于湖口。移禦黃壩于河唇。而運道屢梗。嘉慶十六年。百文敏公初蒞任。惑于浮言。亦以復轉水墩入告。既而覆奏曰。接長?壩。已有成效。是雖無轉水墩之名而有其實。因時立制。不敢拘泥前奏。致失機宜。人亦漸知轉水墩之無關樞要矣。余見文良乾隆十六年呈大工二十段圖說。簡要明晰。使後人守此不變。河事當不致敗壞。改靳文襄天然三壩為五石壩。定啟放之式。以減下河水患。又曾放石林減壩五次。皆減漫灘渾水。壩下引河不受淤。後人每一開壩。如唐家灣王營等處。皆掣溜入袖。致成巨口。數十年來司河者。皆出文良下。而反被惡聲。文良之猶子文定。奏廢雲梯關外修防。使河多故。江淮居民之毒高氏。或以此而追誣其先。以致來者不明于全河得失之故。雷同瞽說。故明辨其非以告天下。非為文良鳴冤已也。_
陳碎石有益無弊疏嘉慶九年|吳璥|賀編1827|卷一百二工政八河防七|伏查徐州城外黃河。逼近城垣。建有大石工以為捍衛。其頂衝著重之處。仍用料鑲築埽以護石隄。而石工甚長。不能一律鑲埽。致多糜費。是以將碎石拋填護根。以資鞏固。臣前在河東。傳聞徐州所拋碎石。衝入河心。致有梗阻之語。嘉慶五年春間。蒙　　恩調任南河。其時邵壩尚未堵合。徐州城外河身淤成平陸。臣到彼細查石工根腳。拋有碎右。不過護住隄根而止。?未挺入河心。恐或有隨水衝激。滾至中泓填塞之處。當用二丈四五尺長之大鐵簽。在河心逐段錐試。俱深插入土。?無石塊頂住。是年冬間。邵工疏挑運河。亦未見起出石塊。此在工官弁兵夫。萬目所共?者。臣始知人言多以意料。傳聞之訛。每難憑信。迨邵壩合龍。河歸故道之後。嘉慶六年臣察看徐城石工。尚有卑矮之處。而東門迤下石磯嘴一帶。溜勢湧注。石隄著重。同前督臣費?會商具奏。將石工卑矮者加高一二三層。?于溜急之處。酌做碎石挑壩六道。其壩順勢。斜長不過十餘丈。寬五六丈至十餘丈不等。不特石隄藉保穩固。兼可資挑溜之力。?以寬?數百丈之河面。僅于近崖之處。護此十餘丈之石壩。本無占礙。且石質沉重。豈能隨流激蕩。淌至河心。現在各石壩皆完整可驗。而徐城河身。仍水深一丈數尺。其無石塊坍卸梗塞。確無可疑。此徐城外依填碎石。及各壩?無阻礙之實在情形也。至河工搶險。事在呼吸。立時下埽搶築。尚恐赶辦不及。若待開採山石。搬運到工。即近山之處。亦難朝發夕至。是以歷來搶辦險工。從未有專以石塊?塞之事。惟本有埽工之處。若以石塊包壓。實能抵禦大溜。屹立不動。又如溜勢將欲趨注。而尚未緊逼隄根。即赶運碎石砌築。較之埽工。更可堅固經久。上年大汛時。銅沛廳屬之茅家隄。及郭汛兵七堡兩處。臣督同徐州道徐端。察看形勢。曾酌用碎石保護。實為得力。亦?不致阻礙河流。均經附摺奏蒙　　聖鑒在案。然亦祇能于近山一帶。平時採運。陸續辦理。其堅鞏遠勝埽工。且可歷久不壞。不似埽工時有蟄塌朽腐。致多每年拆修之費。惟採運工價倍于埽工。以久遠而計。雖所需轉省。以一時而論。則所費較繁。是以未能多辦。至于黃河源遠流長。自河南滎澤縣廣武山以下。始有隄埽工程。奔騰二千餘里。乃至江境海口。道里綿長。通塞勢難定準。有時淤在上而下仍通暢。亦有上游通順而下游忽形淤淺。歷考書誌所載情形。往往時有遷移。非可執一而論。即如嘉慶七年秋汛異漲時。徐城以上豐碭一帶黃河。節節停淤。僅深四五六尺。幾無河槽。而徐城以下各廳境內。水勢皆深至一丈七八尺。至二三丈不等。流行甚暢。迨嘉慶八年伏汛以後。則上游豐碭等境河身。刷深至二丈以外。徐城上下水亦旋長旋消。而下游之宿桃外山海等廳。忽形淤淺。此又臣兩年來。與官弁兵民目所共?者。不但石塊梗阻之說杳無其事。即挖淤淺之工亦難久恃。推原其故。緣黃河挾沙而行。趨向莫測。東坍則西漲。此淺則彼深。水性使然。變遷靡定。即能將淤處挖去。不能禁其水過復淤。即能將淺處挑深。不能禁其他處又淺。是以向來談河。聚訟紛紜。迄無一勞永逸之計。數年來參考載籍。虛心講求。黃河宜合不宜分。以水治水。似究屬至當不易之論。?正河一經旁洩。勢必溜緩沙停。如果固守閘壩。防護隄埽。能保數年或十數年無事。不使旁溢。則全溜總在河內。衝刷往來。即有淺處稍阻。仍有深處暢流。且淺處亦可刷透。深處更可加深。以理揆之。束水攻沙。自勝于人力遠甚。而修守之功。節宣之道。要在隨時設法。因地制宜。他如混江龍鐵篦子等項。量為使用。或可助益。現今製造試行。亦疏導通利之一法。_
黃河兩岸難修石工疏康熙四十一年|張鵬翮|賀編1827|卷一百二工政八河防七|竊臣奉　　上諭。朕因永定河南岸。不時衝坍。特旨令將南岸修築石堤。甚有裨益。今黃河兩岸。自徐州以下至清口。通行修築石隄。可否永遠有益。若果有益。見在庫帑不為缺少。朕於錢糧。一無所惜。修築此隄。應於何處採取石料。作何轉運。約幾年可以告成。著張鵬翮齊集河員。詳議具奏。欽此。仰見我　　皇上仁德如天。欲河定民安。萬世永賴之盛心也。臣以事關重大。隨調集眾河官詳議。咸稱堤岸修建石工。必得地基堅實。釘樁砌石。始有捍禦之資。若黃河水性無常。遷徙靡定。沙土虛鬆。險工之處。水深三四丈不等。難以釘樁。若另築越隄修砌工石。而臨河險工。每年歲修。仍不可廢。恐致重費錢糧。若棄險工而不修。異漲之水。勢若排山。又恐石工有坍卸之虞。即如高堰土性堅實。從前所修龍門大壩等石工。尚有坍卸。況黃河鬆虛之地乎。故黃河止有徐州之郭家嘴。清河之惠濟祠。緣山根土岡。量修石工。其餘兩岸。並未通用。誠以土有虛實之不同也。且委員查勘黃河。自清口至徐州。南岸長六萬七千七百零十丈五尺。約需銀一千二百七十八萬五千九百餘兩。北岸除山岡不修隄外。計長五萬四千三百九十八丈二尺。約需銀九百九十九萬七百餘兩。工巨費繁。曠日持久。錢糧易致耗費。告成難以豫料。臣等愚昧。未敢輕為擬議。伏惟我　　皇上聖明天縱。治河方略。咸荷　　聖謨指授。乃克底績。臣等識見卑陋。實無補於涓滴。謹將黃河兩岸。土性虛鬆。遷徙靡常。據實奏明。其應否修砌石工之處。伏候　　睿裁。謹奏。_
勘議漳河故道疏乾隆四年|鄂爾泰|賀編1827|卷一百五工政十一運河下|山東迤北至直隸南運河一帶。統名衛河。其初原從平地穿鑿以為漕渠。勢不能多有容受。前山東河道張伯行。因衛河水弱。創為引漳入衛之舉。謂漳河之水。小時固足為運河之利。一經漲發。又恐為元城館陶之害。須於重運到臨清時。將漳河築壩。引水入衛濟運。至重運過完。仍將漳河壩開通。將入衛支河堵塞等語。是其分漳濟運之初。即以漲發為虞。雖其築壩開壩之議為不可行。然繼此以後。並未聞有經營防範之策。以致漳水全勢東趨。故道堙塞。以一?運河。而受汶衛漳三水。此泛濫之患所由甚也。迨後籌及分減之法。山東於恩縣四女寺建有減水。於德州哨馬營建有滾水石壩。直隸於滄州建有捷地。青縣建有興濟。開挑支河。使由老黃河等處東流入海。然各河每年過水之後。溜斷沙停。旋即淤墊。沙泥土積至六七尺丈餘不等。一次疏濬。所費皆不下萬餘兩。兼之老黃河身及海漘。較之河高幾丈。水至數十里之外即不能復下。下壅上淤。徒耗帑金。終歸無益。臣前奉　　命查勘河道。由南運河至哨馬營壩一帶。察看情形。知支河之不足以資分洩。而全漳入運之患。所當別籌長策。自此?心訪詢。聞每年四五月間。重運北上之時。漳水常小。助衛無力。或遇漲發。則又洶湧排蕩。漕艘沖擊。在在堪虞。南運河堤岸。自雍正四年以來。屢經加築。而水發之時。輒與堤平。夫水不加多。而堤歲歲增高。水又歲歲與堤平。則河底日漸淤高可知。以淤淺之河身受全漳之大漲。是以德州以下直隸臨河州縣之民田廬舍動輒沖決。每歲為害。此其勢之相因而益病者也。今河臣白鍾山等請復漳河故道。並築洞。以資啟閉。臣與河臣詳勘熟籌。案閱舊圖。並詢問熟知漳河故道之人。講求曲折。事屬應行。按漳河故道有二。其一由直隸魏縣北經山東邱縣。西歷王路等處。至效口村。會滏陽河入大陸澤。即甯晉泊。下會子牙河由天津歸海。其一由魏縣北之老沙河。俗呼為清陽江。又名黃路河。河形自潘爾莊起至漳桐村北。轉經邱縣城東清河縣城北武城故城景州阜城各地方。過千頃窪入運歸海。查邱縣城西故道。去衛河較遠。且自魏縣北至滏陽。約三百餘里。河形舊?全堙。開通匪易。又滏陽滹沱兩大河會流歸子牙。復益以全漳。勢難容納。甯晉泊恐更易淤。此一故道。似不可復。其邱縣城東老沙河。即古馬頰河。河形寬闊。自二三十丈至七八十丈不等。河身內如路爾莊軍營村等處。淤段不遠。挑浚亦易為力。若於此處請復故道。自和爾寨村東。承現在漳河北折之勢。接下開挑十餘里。至漳洞村歸入舊河。溜勢稍順。工費亦省。即于所挑新河頭之下。東流入衛處。詳加審度。建立座。如衛水微弱。則啟分漳以濟運。如衛水足用。則緊閉洞。俾漳水盡歸舊河。至千頃窪東北。於青縣之鮑家嘴入運。由天津歸海。再於青縣以下。酌量水勢。或仍須分洩。則另議建立堤。以保萬全。如此。則自臨清以北。山東直隸境內運河六百餘里。可避濁水之淤墊。即青縣以下運河已減六百餘里夾束灌注之濁水。而沿河居民。永免田廬淹浸之患。四女寺哨馬營捷地興濟四俱可不用。又節省每歲浚築若干之工費。且鑿渠引漳水灌鄴。而河內富饒。史記具載。今將舊河請復。則近河田地。既可資其灌溉。為利甚溥。而豫省濱河郡縣。與畿南各處商販米糧。亦可漸次流通。以濟民食。實於運道民生。均有裨益。__　此與白莊恪議同_
南運河修防條議|陳宏謀|賀編1827|卷一百五工政十一運河下|議得南運一河。自全漳濟運以來。一派渾流。洶湧奔赴。直隸境內。雖免阻淺之虞。時有漫決之患。其漫決者。皆係頂衝掃灣之處。其泛溢者。皆係河灘無隄之處。是以歷來凡頂衝埽灣。皆為險工。年年加高培厚。俱動正項。名曰官隄。而所加培者猶難十分堅厚。臨河之舊土。日被沖刷。則新幫之土。益難抵禦。因有建築草壩。鑲砌草工之事。草工最易腐朽。三年保固限滿。即須加鑲修拆。是以沿河草壩日多。帑費日繁。而工之險者仍險。此有隄之患也。至於河灘無隄之處。或河岸寬闊。或河灣淤嘴。既無畏於頂沖。復不常有泛溢。偶遇暴漲。小民於水到之處。築隄攩禦。名曰民?。而此一線民?。臨時攢築。不察形勢。不加夯硪。汛後隨即坍卸。在水小之年。似可不需此?。若遇大水。一片汪洋。在在危險。此又無隄之患也。自乾隆二年。河臣奏請建築高寬月隄。放淤栽柳。經議覆准行之後。節年以來。已將舊有之月隄。加幫寬厚。放淤成工。極薄之隄。變為寬厚。化險為平。已有成效。就此類推。凡屬有隄頂沖埽灣之處。舊有月隄者。均宜加幫放淤。舊無月隄者。均宜另建月隄。以備將來放淤。至於無隄之處。均宜就其高阜土脊。另建遙隄。以為外衛。大抵地勢高阜者宜建遙隄。而不宜建月隄。若建月隄於高阜之地。既不能放淤。徒為積水所浸。倘縷隄有傷。水入月隄。勢更湍急。斷非月隄所能抵禦也。地勢窪下者則又宜建月隄。而不宜建遙隄。若建遙隄於窪下之地。不但水至建瓴而下。難以抵禦。且使遙隄之內。縷隄之外。可耕之地。常為積水深坑。末由宣洩。無益於河。有損於民。此月隄遙隄義固各有所取。而地亦各有所宜也。自來之議月隄者。皆謂放淤涉險。甯可臨汛堵禦。議遙隄者。則謂築隄於水所罕到之地。原覺過計。殊不知頂沖埽灣之處。縷隄單薄。若不放淤。日益汕刷。舊土漸坍。新[土](工)難固。為費日多一日。危險日甚一日。豈可苟延旦夕。不為遠計。且放淤之法。不自今始。現在兩岸淤平之月隄。不可勝數。其他凡屬險工。大半築有月隄。前人為此。無非為放淤而設。自當因其涉險益加慎重。一勞永逸。以期萬全。不宜因噎廢食。坐致危險也。__至河灘寬岸。水勢雖云罕到。然歷考近年水勢漸大。乾隆二年之大水。大於常年之水。而三年之水。則又大於二年矣。上年河水業已。出槽平時所謂極平之工。河灘之岸。皆已過水。官弁士民。晝夜堵禦。愴惶急遽。幸水勢漸退。獲保安瀾。倘再長數寸之水。隨處皆可泛濫。兵夫民力。豈能防禦。考之河防一覽所載覘水之法。凡淩汛長水一寸。秋汛長水一尺。捷地興濟兩減河。自建閘以來。淩汛從未過水。今歲淩汛。兩閘口過水四五寸不等。就此而論。焉知今年之水。不更大於上年。況河防重務。有關運道民生。惟宜盡未雨之綢繆。豈可徼天幸於萬一。然則建月隄以放淤。似險而實平。築遙隄以外衛。似迂而實切。誠經理運河之要務也。先經檄行各屬。預將應建月隄遙隄估報。本道復往查勘。就中參酌。凡隄外地勢低窪者。宜建月隄。以備放淤。隄外地勢高阜者。宜建遙隄。以防暴漲。如隄外地勢窪下者。既不宜建築遙隄。而形勢促迫。又不能放淤者。則惟歸於歲修項下。加幫縷隄。逐年漸幫。數年之後。可以幫至數丈之寬厚。亦與放淤成功之月隄。遠築高寬之遙隄無異矣。此分別新建月隄遙隄之情形也。至河道綿長。工段甚多。需帑浩繁。難以一時並舉。今應就中分別緩急。如縷隄已經單薄。舊有月隄者。今歲即行加?放淤。縷隄單薄。舊無月隄者。今歲新建月隄。俟明年再行加幫。然後放淤。如縷隄尚未單薄。雖舊有月隄。亦俟明年加?放淤。如無月隄。則俟明年方建月隄。至於遙隄。則以水到之淺深為遲速。如上年水已抵岸者。今歲即建遙隄。上年水尚未抵岸。或抵岸而相離尚遠者。亦俟明年方建遙隄。此估計遙月隄加幫縷隄月隄之緩急情形也。統計全河。參觀形勢。逐一加?。漸次放淤。約三年內全河險工。皆可以放淤成工。今估緩修之遙隄。亦於三年內可以建完。再有零星段落。缺陷未能接續者。止須河兵民夫。陸續補築。亦可全完。自此以後。全河兩岸。凡頂沖埽灣之險工。則縷隄皆有數丈及十餘丈之厚。儼同遙隄。河灘之平工。則有遙隄層層外衛。隄?相接。即遇暴漲。聽其平漫。不勞堵築。無虞泛濫。惟有逼近城垣村鎮。河岸逼窄。不能築遙隄。不能放淤。又不能?築縷隄。然後用草土衛護。計全河不過五六處而止。此建築遙月隄之後。不出三年可期安瀾之情形也。所有估計急建之遙隄月隄及加?民月隄放淤各工。通計需銀四萬一千一百二十四兩。此乃預先奏准。非年年常有之工。應於預備項下動用。列為另案。至加?放淤之舊月隄內。有官土。有民隄。官月隄動帑歲修。久有成例。民月隄若令民修。虛堆鬆土。難以放淤。又不便將民隄歸入歲修。亦應歸於另案。統於完工之後聲明。同歲修案內報銷。其加幫縷隄。拆修草工。加?舊官月隄放淤者。需銀一萬四千六兩。此應歸於歲修項下報銷。惟是工段既多。易滋弊竇。官隄民隄。易致混雜。備列數條。謹陳於後。_
南運河放淤記|陳宏謀|賀編1827|卷一百五工政十一運河下|放淤之說。古無明文。考之史書。魏史起為鄴令。引漳水溉鄴以富河內。秦鄭國鑿涇水為渠。注填閼之水。溉舄鹵之地。收皆畝一鍾。二者皆濁流所經。引之游蕩。變斥鹵為膏腴。其放淤之遺意歟。然皆引以肥地。未聞以之築隄也。放淤以築隄。惟直隸南運河有之。顧未知創於何時。倡於何人。一切規制。稽之往牘。皆無可考。乾隆二年。混同顧公總督河務。備陳放淤栽柳。為經理濁河之要務。得　　旨允行。嗣以顧公不管河務。格於浮議。放淤設險。動色相戒。遂未舉行。余於戊午春。監司茲土。兼理河防。往還巡視。凡河流頂沖掃灣之處。一?縷隄。日漸汕刷。先期幫築。則有歲修。臨汛防護。則有搶修。於浩瀚中流。爭此尺寸之土。而隨築隨潰。河流愈曲。勢更湍激。不得已乃築草壩。草壩既築。比土隄稍資捍禦。而年年蟄陷。限滿仍須拆修。近年以來。兩岸草壩日增。動帑益多。危險如故。余竊憂之。又見沿河兩岸。有久已積淤成隄。月形尚在。凡所謂頂沖掃灣之隄外。亦曾築有月隄。問之。則咸曰以此為隄外捍禦。然縷隄既傷。水入月窪。有如引水入袖。斷非月隄所能禦。其為放淤計無疑。而放淤之可行益信。用是力排浮議。率屬行之。其年戊午。伏秋二汛。計成工二十段。己未年。適顧公復總河務。制府合河孫公兼理河務。羽檄交馳。無非為運道民生籌久遠之計。余乃條列事宜。專其責成。分其緩急。計可行者四十八段。已又告成。而規條亦遂麤定焉。其法棄縷隄而守月隄。入渾水而出清水。汛水一至。隨其消長以為深淺。渾流所過罅穴皆滿。旬月之間。縷隄月隄融成一片。有如平地。自今以後。永無歲修搶修一切防險之事。草壩止用於逼近城舍之隄耳。所省帑金民力。不可勝計。余往來稽察。兩歷汛漲。惟見渾流奔赴。出入運送。變化因心。操縱在我。不啻鮫人為之負畚。波臣為之舉鍤。以成此堅厚之隄。即謂之河伯助靈。千里流膏可也。回思向之動色相戒。不肯舉行者。則亦有故。不過曰歲?縷隄。暫可禦汛。何苦設險乃爾。不知天下事何地不有危機。籌慮果周。防護既力。險可為平。履險而慎。用險之道。不然。即歲?縷隄。而防之不力。慮之不周。亦未嘗不險。因噎廢食。豈可為訓。且史起亦嘗以此論西門豹矣。曰漳水在其?。西門豹不知用。是不智也。知而不興。是不仁也。夫西門豹於魏文侯時為鄴令。有循聲。而史起之論如此。?重為不能用漳水惜也。況茲全漕運道。歲輓數百萬石。天庾正供。軍餉民食。時?　　宸衷。利害所關。又不僅一時一邑之事。司河者苟可計及久遠。縱竭盡智能。重費內帑。權其輕重。亦當不惜。顧明知其為費省功鉅。經久良圖。而私計自便曰何苦乃爾。由史起而觀。其不仁亦甚矣。余因記其事之始末而并論之。并附事宜七則。質之後之司河防者。以為何如也。_
南運河西岸不宜隄說|陳宏謀|賀編1827|卷一百五工政十一運河下|南運一河。會衛汶二河之水。益以漳河之水。同為濟運。蜿蜒數千里。至天津而歸海。沿河兩岸。皆築隄以束之。不啻重圍外衛然者。固以防其漫決。亦以濁漳所過。若不束之使速歸海。水緩沙停。立見淤淺。運漕之艱阻。往往因之。惟靜海之獨流鎮至楊柳青四十里。東岸有隄。而西岸無隄。又自楊柳青至天津三十五里。東岸有隄。西岸止有商人捐築小?。高不過三尺。官不請修。民不加築。由來久矣。前道張公坦熊曾有立碑道?。永不許築隄之請。余適承乏此間。遵檄確查。熟察形勢。證之往事。乃知張公所議。實為遠見。?緣天津海河。為南北眾水所歸。獨流楊柳青一帶。東近運河。西連淀池。潮汐一日兩至。夏秋汛發。南北諸水。匯歸天津。四望瀰漫。驟難歸海。正賴此無隄之岸。運河水大。聽其洩入淀池。稍為停頓。以待天津諸水暢流入海。河淀之水。仍可以次歸海。每屆白露以後。夾沙擁泥。迅駛而行。運河既無淤淺。村莊亦免沖決。則此七十餘里無隄之西岸。即運河天然之滾水大壩也。余就此議覆。兩臺報可。已檄下屬縣遵行矣。竊嘗論之。治渾河之道。有無隄之患。亦有有隄之患。?淹沒為災。非隄何以障之。淤阻可虞。非隄無以束之。獨流迤南是也。無隄則散緩無力。而無潰決之憂。無隄則盈科後進。而得瀦蓄之利。獨流迤北之西岸是也。況天津地濱大海。形同釜底。水至獨流。勢同建瓴。無論其非隄所能堵。即幸而能堵。而尾閭有阻。上流奔赴天津。郡地適當其沖。城郭人民。所關甚鉅。故前人獨於此處不設隄防。非偶忘之。乃所以慎之也。非竟棄之。乃所以取之也。謹?數語於此。以質後之司河者。_
啟閉閘座說|蔡方炳|賀編1827|卷一百五工政十一運河下|運河之內。建閘甚多。惟分水以北。至臨清三百里。地降九十尺。為閘二十有一。分水以南。至鎮口三百九十里。地降一百十有六尺。為閘二十有三。南旺分水。地形最高。所謂水脊也。決之南則南。決之北則北。惟吾所見何如耳。故糧運盛行之時。或遇水涸河淺。宜效輪番之法。如運艘淺于濟甯之間。則閉南旺北閘。令水盡南流。如運艘淺于東昌之間。則閉南旺南閘。令水盡北流。?南北分流則不足。南北合流則有餘。雖當旱暵。自克有濟。如是而後可以盡古人設閘之妙用矣。_
天津運河疏乾隆三十三年|陳宏謀|賀編1827|卷一百五工政十一運河下|畿輔地方南北兩運河。及西南諸淀泊。千流萬派之水。均於天津歸海。最關運道民生。屢蒙　　皇上大發帑金。築隄濬河。多方修防。又　　特遣大臣。會同督臣查勘。設法經理。年來運道通利。民獲甯居。猶復　　親臨河淀。巡視海口。務求善後之良圖。以收經久之實效。臣昔任天津巡道。曾司河務。謹就見聞所及。?述略節。是否可採。仰祈　　睿鑒。__一道運一河。原就高地開挖。載水北流。以資輓運。所以河身較高。而城鎮田廬皆處其下。且河流灣曲。易致頂衝。全仗兩隄夾束。危險堪虞。乾隆元年。河臣顧琮條奏。築月堤放淤。奉　　旨俞允。始而人情驚駭。畏難不行。迨乾隆三年。遵議將舊有月隄加幫堅厚。試行數處。業經淤平。自此三四五年。接續放淤。成功者約三十餘處。極險之工。均已淤為平地。計全河兩岸之隄。可以放淤者。尚有七八十處。似宜接續辦理。舊有隄者。可以加幫放淤。舊無月隄者。新築月隄。亦可放淤。放淤一段。即可保一段之平穩。其放淤祇須將月隄加築堅實。預備料物人夫。於河水漲滿時。將其形勢。入渾出清。操縱在我。并不涉險。不出旬日即可淤平。淤平之後。永無築隄之費。搶護之勞矣。一放淤成功之後。河岸有坑缺滲漏之處。皆已填滿堅實。窄隄變為寬岸。河水亦少衝射。亟須於隄之沿邊離河甚遠之處加築小隄。約高寬三四尺。即作遙隄。運河水出槽。岸寬水緩。泥沉於岸。水乃歸河。不至成險。此外凡河岸本屬寬厚。不必放淤者。亦於隄之沿邊離河甚遠之處加築小隄。與淤平之隄相接。不令稍?空缺。則全河之隄岸既寬。復有亙遙隄。以為外衛。縱河水異漲出槽。水勢平緩。及隄而止。亦不至於衝決矣。__一運河河身原不寬廣。每遇汛漲。河水出槽。盈隄拍岸。難於防堵。雍正年間。怡賢親王大學士朱軾。奉　　旨興修水利。於滄州之捷地汛。青縣之興濟汛。挖減河二道。洩水東流。建有石閘。耑為減運河之異漲。保固隄岸。自此以後。運河免於潰決。在運河已受減河之益。而兩減河屢有潰決。總緣減河河岸甚窄。兩隄夾束。隄係土所築。未用夯硪。自閘至海。百有餘里。其水雖云歸海。而近海之區。層層窪泊。河水至此。四散積淤。不能一直歸海。該管官以為水已入海。而其實離海尚遠。現有積淤形?。查歸海水口在於岐口。距此尚有十餘里。宜將近海窪泊。逐一挑濬通聯。俾減河之水直達岐口入海。庶不至於壅積。至於河身淺窄。隄岸單薄。若挑濬兩河。幫築四隄。須費至十餘萬金。查兩減河左近。歷係窪下荒鹹之地。即未開減河以前。田地常在水中。今費十餘萬帑金。以保此不毛之地。得不償失。　國計民生。兩無裨益。惟請將捷地減河之北隄。興濟減河之南隄。擇其地最窪下者。開壩築堰。將渾水引於荒鹹坑窪之地。既已分洩減河洶湧之勢。又可將不毛之地受淤積肥。一俟運河水落歸槽不須分減之時。即下板閉閘斷流。減河之水。可以及早消落。計期不過八月中。涸出之地。正可種麥。不至如向日徒受清水之浸泡。而無益於種植。所謂棄地於水。實則藉水以肥地。現有低窪之彭淀窪等處。連年河溢受淤。已成膏腴。其明驗也。難者或謂渾水雖有益於鹹地。不免淹及村莊。臣昔年駐宿此地。見一帶村莊。未受水淹。其村莊皆坐落於高阜之地。雖驟長盈尺之水。不至淹及居民。況今入海之尾閭。既以挑通。數日之間。清水歸海。消落甚速。並無傷於屋舍也。如此。則兩減河不須挑河築隄。附近村民。既無減河之害。兼受減河之利。運河之水仍可分洩矣。__一運河之東。如吳橋東光南皮鹽山滄洲等六州縣之積水。西則阻於河隄。東則阻於老黃河之高岸。舊有王莽河沙河漫河。皆已淤成平地。以致此六州縣水無去路。霪雨數日。即受災傷。乾隆五年前。督臣孫嘉淦從吳橋縣境內起。新開宣惠河。自西南而東北。由滄洲之石碑河以達於海。此為運河東岸地方洩水之經流。繼因石碑一河。已受眾水之歸。懼難並納宣惠河之水。改由鹽山之燕子窪。經劉公渠。東趨於海豐縣境內之老黃河歸海。今聞中間有南皮境內之金沙岡土埂。地勢漸高。宣惠河之水。至此不能東下。常至漫溢。地方不受宣惠河之利。翻受宣惠河之害。皆由河未通流。不能直達於海之故。為今之計。可否由石碑河直趨東北。將中間窪泊。疏濬通聯。直歸於岐口入海。或將金沙岡土埂。大加挑挖成河。東趨於海豐縣老黃河歸海。何者為宜。必須通體相度。逐段測量。擇其通順者。動帑挑濬。務成寬深之河。凡附近溝窪積水。聽民開溝引入此河。則六州縣數百里之積水。皆有宣洩。不致前功盡棄矣。所挑之河。務須自首至尾。漸次寬深。以成汛流東趨之勢。此等平地洩水之河。衹宜展寬挑深。不宜築隄。轉貽潰水之患。__一運河西岸。窪泊相聯。總名曰淀池。京南十餘縣之水。匯集於此。加之北運河自北而來。南運河自南而至。均於天津會流入海。夏秋汛發。海口一時宣洩不及。仗有此淀。稍為停瀦。以次歸海。不致為患。是為畿輔蓄水之大水櫃。有關直省水利不小。衹因永定子牙二河係渾水。均穿淀歸海。渾水入淀即淤。以致淀池不能如舊時之寬廣。恨不能展之使寬。再不宜淤使淺窄。查子牙一河。上承滹沱滏陽二河之水。獻縣以上。原無隄岸可以聽其游衍。自獻縣以下。築隄捍衛。幸兩隄離河最遠。河岸寬闊。河灘受淤。水落歸槽。不甚渾濁。而入淀日久。尾閭王家口。亦已受淤。向有支河三道。近已淤塞二道。僅存一道。將有尾閭阻塞之患。是以乾隆三年。由上游之楊家莊另開支河。引渾水由蔡家窪東北而行。經閭?二莊水口。而入金家等窪。層層受淤。窪地獲淤肥之利。清水達於老軍泊。自老軍泊而下。之金里河。所歷窪泊。現有河形。將來遞層淤積。正可次第挑河。直抵天津之板橋。同北運河以入海。老軍泊以下。既成另河。老軍泊上游。如交河青縣等屬舊河之積水。向苦無處宣洩。就勢疏通。可由老軍泊獨流當城。北趨歸海。於隔別清渾之中。兼收疏濬積水之效。其子牙正河入淀之王家口。去臺頭之清水河。約計十里。向為三家淀及莊頭之淤嘴埂阻。今將兩淤嘴挖去取直。挑河直接臺頭之清河。別有去路。縱有渾水漫溢。然新河清水多而渾水少。清水強而渾水弱。正可以清刷渾。不至淤及於淀。如此則子牙正河支河皆可免於淤淀矣。至於永定一河。自盧溝橋而下。中間並無窪泊停蓄。以堅厚之兩隄。束浩瀚之渾流。直趨於淀。始從柳叉口入淀。而勝芳一淀。淤成平地。繼由王慶沱入淀。而三角淀又已淤平。乾隆三年。因各處皆已淤高。惟沙家淀最窪。遂由鄭家樓范甕口穿隄而過。漫衍於沙家淀。仍由魚壩口歸淀。均此淀也。不淤於彼。則淤於此。多淤一尺。即少一尺容水之地。年來幸無河決之患。淀池淤塞。似非經久之計。但永定河河身綿長。氣魄甚大。水更渾濁。作何分別清渾入海不致淤淀之處。臣向未經管。未曾籌及。不敢妄議。以上情形。臣當年往來親歷籌及。但距今多年。連年修治。或有今昔不同之處。恭遇　　聖駕親臨河淀。千載一時。仰邀　　睿裁指示。交督臣詳勘興修。河防水利。永資利賴矣。_
戴村壩議|張伯行|賀編1827|卷一百五工政十一運河下|築壩戴村。遏絕汶流。引水南旺。分行濟運。明臣宋禮之功也。冬春大挑。歲勞民力。夏秋水長。運河漫溢。南北被淹者。不啻四五十州縣。在明臣陳瑄似不能無過也。?戴村壩。乃宋禮因堽城壩而制之者也。查元至正二十年。朝議以轉漕弗便。乃自任城開河。分汶水西北流。至須城之安民山。今之開河閘。即當年之舊閘也。故今日之河底。較當年之閘底。高一丈有餘。是其明驗也。始濟佐奉符畢輔國。於堽城之左作斗門一。遏汶水入洸。後都水少監馬之貞。又於其東作雙虹懸門閘。虹相連屬。分受汶水。而於汶河築沙壩一道。以遏汶流。其後屢築屢傾。歲勞民力。議者乃欲改作石壩。為一勞永逸之計。而馬之貞又以石壩能走水而不能走沙。沙漲淤平。與無堰同。河底填高。必溢為害。後成化庚寅。張克謙既築金口壩。並欲築此壩。未幾遽以言者召還。已而巡撫牟公。觀其成績。作斗門六。春月水小。則將斗門盡開。使汶水盡出堽城閘至濟甯。以利漕運。若遇伏秋水漲。則閉堽城閘。將六斗門盡閉。使水與沙盡由斗門入海。故運河無泛濫之虞。而濟甯塘河。亦未聞如今日南旺大挑之甚也。其制度盡善盡美。莫有加矣。溯明永樂九年。宋禮以地勢南下而北高。故水之南行也易。而北行也難。因用老人白英之計。改分水口於南旺。而於戴村築壩。以遏汶流。又自戴村開河九十里至南旺。規模方定。偶以微過蒙督責。令以儒巾治事。旋又命取材川蜀。而平江伯陳瑄。即於是年經理河漕。續成其功。而不知白英之計未盡行。宋禮之功尚未成也。若使宋禮白英始終其事。則戴村壩自應如堽城壩之制。啟閉有方。蓄洩得宜。又何至冬春大挑。歲勞民力。夏秋水漲。南北運河漫溢。淹沒四五十州縣哉。惟陳瑄不能曉宋禮改河之意。既未竟厥功。而萬恭壘石為灘。潘季馴常居敬築石為壩。亦未曉馬之貞沙淤壩平之說也。至今日而沙淤河高。底與壩平。馬之貞之言已驗矣。故今日之戴村壩。宜照堽城壩之制。除舊壩一百丈外。再築一百丈。較舊壩再高二尺。中作斗門閘八座。視水之消長以為啟閉。仍於戴村建閘二座。如堽城閘之制。引水由閘至南旺。以節宣運河。使不至有甚大甚小之患。如是而白英之計始全。宋禮之功始成矣。__然此特就戴村壩而言之也。若以會通河之全勢論之。則更有可議者。查畢輔國始築金口壩。引泗水由府河至濟甯濟運。又建堽城壩以遏汶水。開堽城壩引汶水由洸河至濟甯濟運。分流南北。汶泗?並用也。斯時糧運。僅至安山而止。自安山至臨清俱用陸運。其後壽張尹韓仲暉及太史邊源相繼建言。由安山開河至臨清。可免陸運之勞。遂以總督漕河馬之貞相厥形勢。開通成河。而會通河始成。洪武二十四年。河決原武黑羊山以衝張秋。而會通河淤塞。數百里舟不得行。自濟甯至臨清。又用陸運。至永樂九年。命尚書宋禮復開會通河。及用老人白英之計。改築壩於戴村。又開河九十里。引汶水至南旺。分流濟運。於是汶河有專功。而泗水無全力矣。但自南旺以至臺莊。有泗河沂河及彭口大泛口之河。又有馬場湖獨山湖南陽湖照陽湖微山湖之水。且有滕嶧鄒魚之泉水。皆可以濟運。而自南旺以至臨清。并無涓滴之水可以濟運。止有安山一湖。可以蓄水。而今又經佃種。故南運之水每有餘。而北運之水恒不足。先時徐有貞因北運淺阻。乃於金龍口築壩。引黃河之水以濟北運。其後張秋屢被衝決。屢決屢塞。而卒無如北運之淺阻何也。余往來河上者三年。相厥形勢。溯其源流。乃知北運之不足。皆由於泗河之水未盡其用也。再查今濟甯之蓮亭門首。即古之分水口也。以汶泗二水會源於濟甯。即於濟甯南北分流以濟運。南至天井閘。僅十數丈耳。北至開河閘。則一百餘里。?南運不患乎無水。而北運每苦於水少故也。後尚書宋禮改汶河於南旺分流濟運。竟置泗水於不問。殊失畢輔國汶泗並用之意。成化六年。建南旺上閘曰柳林。建南旺下閘曰十里。而水之北行始難。十八年。又建安山閘。正德十二年。又建袁家口閘。嘉靖十六年。又建戴家廟閘。而水之北行者愈難。水之北行者難。是以北運水小。又兼以泗河之水俱往南行。是以南運水多。而北運之水愈覺其小也。故今宜於獲麟古渡開一泗河口。又於其內開泗河一道。兩岸置湖蓄水。如汶河法。則以泗河之水合諸水以濟南運。而以汶河之水專濟北運。則北運自無淺阻之患矣。然而南旺分水口。猶有可議也。查笪東光議築上源閘壩以省大挑。?曰。宜於每年打壩之處。設立石閘一座。隨時啟閉。又於閘之左右。各建減水閘一座。名曰斗門。一通馬踏湖。一通蜀山湖。平時則斗門盡閉。中閘常開。放水入運。一遇洪水。則斗門盡啟。中閘下板五塊。沙泥盡隨斗門入湖。如此。則二湖之役。不惟可為水櫃。亦可為沙櫃矣。縱洪水溷濁。未可盡汰。亦能去其什之七八。雖十年一挑亦可也。萬一各處或有淤淺傾頹。欲行濬撈。則一札板之下。可以斷流。不用樁草夫力之煩。又無曠日稽遲之苦。用力少而成功多。雖每年一挑。亦不為勞矣。必如是而後會通河庶其成矣乎。_
漕運小?|顧棟高|賀編1827|卷一百五工政十一運河下|河南。自昔轉輸處也。堯舜禹都冀州。禹貢載浮于洛。達于河。其時之貢道。即運道也。殷周以來。諸侯封建。各食其土。故漕運之制未詳。因禹之舊。漢興。乃始事漕輓。歷代因之。大抵因建都所在而為之經營。其利病乃可得而究云。漢都關中。引漕穿渠至河以漕。東漢晉都洛陽。修汴渠。或鑿陝南山。決河東注洛以行漕。隋沿河置倉。唐亦置河口輸場。分運入河洛。時則自江達淮。自淮達汴。自汴達河。而洛而渭。而專以河為急。宋都大梁。為四河以通漕。而汴河運米至七百萬石。凡軍器上供皆由汴。于時東南則由淮入汴。西北諸路則由洛入河達汴。而專以汴為急。元明都燕京。元行海運。而其初亦涉江入淮。由黃河逆水至中灣。在封邱縣南大河北岸陸運至淇門。入御河即衛河以達京師。明永樂中。亦運至陳州。載入黃河。至新鄉八柳樹等處。令河南車夫運赴衛河。?以河兼陸運。而其時則又以衛河為急。自元都燕而汴河幾廢。明世會通河成。而東南重運。悉由淮北山東至臨清。合衛河以達于天津。其衛輝水次所運。特河南一省之漕而已。故論漕運于漢隋唐。河南特中頓之所也。論漕運于宋。大梁則委輸之地也。論漕運于元明。衛河則紆出之道也。以河為事。則有二門底柱之險。以汴為事。則有潰溢涸塞之虞。以衛河為事。則又有泉流微弱。水不勝舟之慮。歷代所由。各有利病。其勢然矣。乃明季論者。以會通河偶阻。至欲全由衛河。借沁之奔流入衛。以殺黃而助運。是殊不然。沁大而衛小。沁濁而衛清。故黃足以容沁。而衛不能受沁。沁之水勢足以濟運。而沁之泥沙適足以病運。故病會通而欲專由衛者。是因噫而廢食也。欲引沁入衛以助運者。是穿咽而潰癰也。狃目前之計。而忘遠大之慮。大率如此。　本朝至德感神。河流安瀾。漕運便利。舳艫萬艘。悉由江達京庾。而衛河之運。特南河省臣巡視。抵臨清以會通倉而已。我　　皇上封衛河之神。　　欽賜匾額。復以兌糧小灘。改歸衛輝水次。以省交兌跋涉之苦。又以河石淺灘。需夫挑挖。并經由濬滑內黃之縣。撥入彰衛。以免隔屬呼應不靈之虞。?此制一定。永為百世之利矣。述漕運志。_
漳河無庸復故道疏乾隆四年|孫嘉淦|賀編1827|卷一百五工政十一運河下|漳河之性。洶湧奔湍。擁挾沙泥。雖有淤田之利。實多沖決之虞。其現在所宜復者。乃漳河之支派也。臣歷青縣交河等處。親行查勘。雖有河形。類多淺狹。阜城有柳株橋。跨河直渡。量其口。僅寬十一丈有奇。自此以上。河身漸堙。今欲引全漳之水。俱歸於此。不能容納。必須挑浚。所費不貲。即使不惜費而濬之。濁水善淤。將又別徙。徒費無益。聽其遷徙而不為之所。沿河田廬。在在堪虞。若欲防護。勢必築堤。紆迴千里。工程難計。兩堤束水。必致沖決。善始圖終。不可不慎。且運河終不能不需漳也。衛水力弱。不勝漕舟。漳水未入之先。山東河北。凡有泉流。靡不疏引。額設淺夫。隨處挑挖。自引漳入衛。然後漕船通行。若漳復故道。則衛水不足濟運。於是欲建以分之。不知濁流洶湧。不能由人操縱。借使果能操縱分流。竊恐運河水勢。轉致停淤。又煩挑浚。數十里之減河。猶以為費。乃轉挑六百里之運道。是欲省費而費更多也。且漳水終不能不歸運也。於邱縣雖能分之使出。至青縣不能不引之使入。漳衛同流。有四減河以洩之。若復故道。則減河無庸。集全力以突入下游。焉能保固。於是議於青縣以下。酌量減。查青縣下游建之處。惟有獨流。今獨流之。既已勘明。不可建立。全漳之水。分洩無方。靜海天津之患。不僅村莊。而兼及城垣。是欲除害而害更大也。且漳河不歸故道。於運河原無害也。負舟而走。水大則行速。刷沙而行。水大則不淤。自設減河以來。大堤從無漫溢。至挑淤之費。在山東者臣不詳知。若直隸之減河。並未動帑挑淺。實無費至萬餘兩之事。且現今運河。兩岸淤土。漸次將滿。各處險工。皆化為平。設有漫溢。又有遙堤以障之。自可永保無虞。經營甫就。乃不觀其有無成效。而棄之別圖。似非行所無事之義也。今復故道之利害。尚在未定。若南運之工程。則今年已有成規。明年可觀成效。非久遠難待之事。姑緩一二年以徐考其實。若自明年以後。漕艘直達。河身不淤。既省挑淺之費。又無沖決之虞。則事已完善。自可無庸改作。如其尚有費帑病民之處。則是臣言不驗。然後考究漳河之故道而歸復之。或亦未晚。_
漳衛合流說豫乘識小錄|朱雲錦|賀編1827|卷一百五工政十一運河下|漳水之源有二。一出山西潞安府長子縣長讀如常見漢書地理志注發鳩山。曰濁漳。自林縣西北入豫境。一出山西平定州樂平縣少山。名清漳。自涉縣入。俱東經林縣之合漳村。匯流由安陽臨漳經直隸之成安大名元城等縣境。又東北經山東館陶縣。與衛合流。至臨清閘外入運。歸直沽入海。衛水出輝縣蘇門山百泉。百泉上有衛源廟經新鄉汲縣湯陰濬滑內黃等縣。淇水源出林縣南七十里。東北流經湯陰至淇縣入焉。湯水源出湯陰縣治西。舊名蕩水。流經縣東。過內黃入焉。洹水一名安陽河。出洹山。經林慮縣。其水屢伏屢見。流經安陽內黃。與衛水合。衛挾三水。歷直隸大名等縣。至臨清閘外。合漳水同入運河。河北之地惟二水為經流。衛南漳北。歷無侵混。而衛為豫漕蘆鹽舟楫通行之處。所關綦重。乾隆五十九年。漳水盛漲。由臨漳之三台村。挾洹入衛。六十年。經河撫臣奏明。捐款堵築。工甫竣而漲驟發。漳復橫溢南趨。自此遂於內黃縣之豆公村。與衛水合流。漳性濁。水一石挾泥數斗。且長落無常。初合流時。河槽深通。水勢尚覺順利。嗣遂淤墊日甚。以致合流處水口不暢。而其地為運道咽喉。嘉慶十五年。巡撫臣奏定為春秋挑濬。經費約需銀八千兩。定為漕四鹽六。俟挑濬二三年後。查看情形。再為核定。自十五年後。隨挑隨淤。殊無善策。而豆公村一帶。淺阻日甚。今就北豆公村漳衛合匯處較量。至南豆公村迤南。相距二千三百餘丈。而北高於南已五尺餘。衛被漳逼。不能盡循故道。自東西袁村二村在南豆公村之南漫流東下。經由低窪處。或由車行軌道。經內黃縣境六十餘里。又經大名清豐南樂三縣。約八十餘里。至岔河嘴。大名界復與漳合。百四十餘里間。或串流村中。或由舊渠道。或值平低處所。演漾漫散。寬至數百丈。如淀泊然。然豆公村為鹽漕經由要地。近年淺澀尤甚。長蘆運商。就兩袁村中間築壩。蓄水濟運。衛流抵壩北折由豆公村入故道。水勢不暢。上游之安陽湯陰附水村莊。多被水患。且衛水雖有攔壩。亦不能全流順軌。復由袁村稍西之冉村溢流。稍南繞袁村至東北。歸入坡河。迄今商民交病。惟查衛為漳奪。測其地勢。北高南下。萬不能挽歸故道。至豆公村一段清濁交混。寖淤寖高。亦難導衛與漳合流。若徒恃建壩抬高水勢。以敵漳之倒灌。則上游田畝浸淹。而內黃至岔河嘴一百四十餘里間。民田廬舍。偶遇漲發。宛在中央。竟成澤國。近經豫直大吏悉心籌度。並遣諳晰河務之員。往返詳查。知由袁村迤東衛水漫流已久。平衍處流淺而寬。其低窪處多有刷成溝槽深三四尺不等者。若於深處少加疏濬。於平衍築隄夾束。如高寶間左湖右河磚工隔斷之法。將袁村壩拆毀。於豆公村漳水倒灌處量築格隄。以備漳之乘漲溢潰。則衛挾淇湯二水。洹在北已合於漳由新開之路全勢刷濬。日見深通。而上下游田廬皆免淹溺。運道亦無阻滯矣。特是自袁村至岔河嘴。界連兩省四縣。事權不一。則呼應不靈。又濬治河渠之外。漳之南岸。地勢較窪之處。又須仿黃河格隄縷隄之制。橫亙堅築。以防再行侵軼。庶為萬全之計。約計經費非三四十萬金不能興作。然濟鹽漕而衛田廬。造福實非淺?。當代有大力者。秉獨見而采輿論。毅然興作。?可觀成。當不斥鯫生為紙上浮談也。_
由濟甯至汶河衛河記|朱澤澐|賀編1827|卷一百五工政十一運河下|禹貢紀濟會于汶。恒衛既從。而衛輝之衛不書。濟與河。上流通而下流分為二者也。濟自王莽時不能被河南。汶至臨清。入衛而不承濟。河入海於淮。衛自為一河承汶以入海。禹之故道盡失。丁亥秋。舟次所經。相地高下。觀水出入。然後知禹之治水。因地之勢。以導水之歸。順水之性。不貪水之利。自張秋北荊門阿城臨清地勢高峻。惟沙灣卑窪。沙灣在張秋之南。西承曹開東明之水。東經博平博興入海。則濟之由此地勢也。即水性也。自德州至文安。六七百里卑濕沮洳。宜為眾水所歸。觀衛河逶迤曲折。自趨於海。則九河之在此。亦地勢也。水性也。昔宋商胡決後。當國者競言河宜東南。以固國勢。元明以降。導河入淮以濟漕。遂使滄瀛一帶。僅存衛河。又開臨清以南數百里高阜之壤。通汶入衛。是皆貪水之利矣。夫因水為利。其經營措置。未始無數百年之益。而不知其失水之性已甚。然汶之入衛。其本性入衛者七。由沙灣而東者三。猶不沒大禹遺意。獨不知河之南將合江而止耶。吾不得而知也。抑有時而北耶。吾不得而知也。_
籌復漳河故道疏乾隆三年|河道總督白鍾山|賀編1827|卷一百五工政十一運河下|漳河源出山西。其自長子縣出者為濁漳。自樂平縣出者為清漳。穿太行山至河南涉縣之合漳村合流。與萬山眾壑之水。會而為一。洶湧異常。從前係由直隸入海。其引至山東館陶縣入衛河。自康熙四十五年始。其時山東濟甯道張伯行。以衛河水弱。議詳河撫二臣。請引漳水入衛。以濟漕運。撫臣趙世顯並未具題。即批飭館陶縣。並咨直隸撫臣轉飭挑濬。?欲分漳之有餘以濟衛之不足。初不意全漳之歸衛也。乃自康熙四十五年以後。漳河故道。歷久漸淤。漳水全歸衛河。漳衛合力並馳。排山倒峽而來。一線衛河。勢難容受。山東德州。適當衛河之衝。不但漕艘經臨。波撼浪湧。每有沖激損壞之虞。而且水勢泛漲。廬舍民田。難免淹沒。德州首受其害。直隸吳橋甯津東光南皮滄州等處。亦皆波及。雍正八年十一年。其最甚者。前撫臣岳濬因奏請會同直隸督臣李衛。河臣顧琮。河東河臣朱藻。公同會勘。於德州哨馬營建築滾水壩。開挑支河。以分衛河泛漲之水。由鉤盤河達老黃河入海。?以保護堤岸田廬則誠善矣。又不意沙水之易淤支河也。乾隆二年。部臣趙殿最會同臣等查勘支河上下情形。每年洩水。必致淤澱。隨議重加疏濬。並將支河壩以下曹村堤口開挑。中間阻礙水勢之橋樑拆除。以冀水勢暢達。浮沙少淤。復請照歲修之例。每年挑浚。無如漳衛二水。源出萬山。挾沙帶泥。本來渾濁。支河又旁設衛河東岸。無迎溜吸川之勢。有流緩沙停之病。又支河入鉤盤河處。形如丁字。難以直達。縱百計經營。究不能禁其淤墊。今欲別擇捷徑。使之建瓴直瀉。不但上下左右。並無可以別開支河之處。即有可開之處。亦恐取徑太直。建瓴下瀉。有奪河阻運之患。欲將現在支河。棄而不治。則恐復淹漫田廬。不得不歲加修浚。年挑年淤。幾成漏?。臣等再四籌畫。抽挑中泓。使河窄流急。沙隨水行。並于漳水漸消力已綿弱之際。衛河無庸分洩。即於壩上加築草土。不令過水。以免勢緩沙停。雖將來淤沙。較前可以稍減。然亦止為支河補偏救敝之法。而非治漳水釜底抽薪之計。臣等細思支河原為衛河水漲而設。而衛河之所以易漲者。由於全漳歸衛之故。與其每歲糜帑。以挑必淤之支河。曷若令漳水復其故道。衛河不致漲溢。為一勞永逸之計。且漳水性本湍悍。今與衛水合流於一?運漕之衛河。其勢斷不能容。且全漳由館陶歸衛。則館陶民生尤為可慮。又不獨德州與直隸吳橋等州縣。有淹漫之憂。臣等伏查康熙四十五年。河決館陶之西。直隸威縣。有漳水支河一道。名為靖陽江。又名黃路河。由東北經直隸清河縣。歸天津入海。又西有正河一道。由西北經直隸甯晉縣大陸澤。亦歸天津入海。彼時正河勢尚浩大。即不長水。亦可舟楫通行。黃路河水小之時。尚寬至二三尺五六尺不等。淤阻未久。故道或尚可復。於兩處內擇其易於疏浚者。請復一處。使漳水有歸海之路。而於館陶相度其地勢。如可建一洞。衛河水大則聽漳水入海以防其漲。衛河水小則分漳水入衛以濟漕運。操縱在人。節宣有制。收漳之利而不受其害。此則一勞永逸。而目前所當急為籌議者也。_
籌洩衛河漲水疏山東通志|岳濬|賀編1827|卷一百五工政十一運河下|竊雍正十一年七月內衛河漲發。漫開德州之哨馬營老虎倉第三店桑園鎮等處。隨嚴飭地方官鳩工堵築。旋具摺奏報在案。伏念衛河漫口。雖在德州境內。而自州以北。與直隸接界。一有溢水。即灌入直隸之吳橋東光南皮滄州等處。前此雍正八年。有第九屯漫開。淹及吳橋等縣。今次則泛濫更甚。是漫口在于東省。而滋害及于?封。臣雖竭力經營。剋期堵築。然止可為一時捍災之計。而終非經久銷患之圖。因查衛河發源於河南衛輝府輝縣蘇門山之百門泉。南合小丹河東北流。左會淇水湯水洹水至館陶縣。入山東界。逕南館陶。有清濁二漳。全流注入東北。達于臨清。歷程九百四十里。沿途並無支河旁洩。至臨清板閘。又與會通河之汶水合流。折而北行。計二百四十餘里。至恩縣之四女寺東岸。始有減水壩一座。由引河至九龍口。入老黃河歸海。衛河又行二百四十餘里。至直隸滄州之磚河驛。有減水壩一座。又行七十餘里。至清縣之興濟鎮。有減水壩一座。俱由引河東流入海。有此三壩。衛河小有漲滿。足以宣洩無虞。一遇河南上源積雨橫溢。河水陡發丈餘。千里洪濤。大溜直注。雖有四女寺之滾水壩。而建瓴之勢。一時疏洩不及。在磚河興濟二壩。相隔尚遠。又有滹沱河橫擁下流。不能迅達。惟德州一區。距四女寺北二十五里。河流至此。奮湧欲洩。而運道紆折。正當洄溜頂衝兼之東北一帶。地漸低窪。更有以引其趨下之性。于是前衝後激。直射東堤。罅漏偶開。全河側瀉。實非尋丈之土?所能抵禦。臣思治漲之法分洩為先。凡溢水所趨。必有自然歸宿之路。因勢利導。即可轉害為功。查衛河東岸。自臨清歷夏津武城恩縣。坡水會注。總以老黃河為要津。河在德州城南二十里。由西南而達於東北。經直隸之吳橋甯津南皮。東省之樂陵。直隸之鹽山慶雲。復由東省之海豐縣大沽河入海。其河之西北岸。有陳公堤一道。橫障河濱。綿亙數縣。凡溢水穿過此堤。即能循路以達老黃河。若不及穿過。而順堤北行。則轉為高阜所阻。不得不灌入吳橋以北之東光等縣。直至滄州入海。則茲德州之堤岸。揆之地形水勢。斷不能保其不衝不溢。若使因其漫決之路。開挖成渠。東與老黃河相通。俾水至有歸。免致橫泛。此則人力之所能為。而不可不亟加酌議也。但事關河道。又係兩省接壤。可否容臣移會兩省總河。並直隸督臣。公同會勘。將德州各漫口水道。逐一查驗。但有可以引水過陳公堤歸入老黃河之處。即應於此建壩開渠。分路宣洩。妥議上奏。請　　旨遵行。但得疏導得宜。實于瀕河州縣有益。_
袁口閘啟閉議|張伯行|賀編1827|卷一百五工政十一運河下|袁家口閘不放水北注。運道淺阻。勢所必至。故糧船至此。必須積至三百。或二百餘隻。則水自充足有餘。而後啟板放船。若水非有餘。船決不可放。必將開河閘板南旺下閘板盡啟。使南旺之水。全注於此。若開河閘上有船。即將上塘之船歸併此塘。以便蓄水。?船不虞多。惟患水小耳。此閘板須全下。始足以蓄水。南旺下閘。開河閘不下板。始無淺阻之虞。苟此閘下板或少。則南旺下閘。開河閘上下未有不致淺阻者。且南旺上閘。不能蓄水。南運勢必不足。此不可不知也。此閘船多水足。始無淺阻。若船少即放。未有不淺阻者。?塘內水大。固可以水送船。塘內水小。亦可以船送船。何為以船送船。數塘合一塘是也。如此塘之船不能行走。即將上塘之船歸并此塘。?船多則水亦長。而船俱可下。如半盆水內浮置數瓜。則盆內之水立刻長滿。是其?也。此又各塘放船之法。不獨袁口為然也。袁口積船既多。將啟板放船。必先著人令開河下板。則水不至於大洩。俟袁口過船下板之後。開河仍舊啟板矣。若開河下板。袁口之船不能放完。上下或有淺阻。即將開河亮板一二塊。船自無不行矣。此法固善。但昨於閏四月初一日下板少。而上下俱經淺阻。又不可不慮。是不若開河仍舊下板。開河放兩塘。袁口放一塘。靳口放一塘。自無淺阻之患。若一塘有三二百船。勢必不能容兩塘者。亦可以一塘放一塘矣。此又在人之隨時變通耳。_
論引沁入衛之患|陸燿|賀編1827|卷一百五工政十一運河下|按明代諸臣。於引漳之外。復有籌及引沁入衛者。嘉靖間。左都御史胡世甯言沁水至武陟縣紅荊口分流一派通衛。宜遣官踏視。北達衛水。萬歷間。參政范守己言沁水自山西穿太行而南至武陟縣東南入河。乃自木蘭店東決。奔流入衛。守土諸臣。塞其決口。仍導入河。而堤外遺有河形。直抵衛滸。宜於原決築堤處建一石。分沁一派東流入衛。為力甚易。又楊一魁張國維先後皆有此說。而潘季馴河議辨惑。則曰黃可殺也。衛不可益也。移此與彼不可也。衛漳暴漲。元魏二縣田地。每被淹浸。民已不堪。況可益以沁乎。且衛水固濁。而沁水尤甚。以濁益濁。臨德一帶。必至堙塞。泰昌中。侍郎王佐亦言沁水之闢。新汲一帶地方。郵署相連。廬舍鱗次。必闢渠以受沁。此地不為邱墟乎。迨　國朝乾隆二年。安徽布政使晏斯盛。復有作滾水壩於武陟境內。分洩沁漲以殺黃河水勢之請。總河白莊恪公議曰。臣等將沁衛兩河。細加丈量。沁河寬一二百丈不等。衛河寬八九丈至四丈不等。衛小沁大。勢難容納。武陟境內沁河長一百九十餘丈。沙底虛鬆。不能簽樁下石。難以建壩。懷慶以下。俱有大堤障護。今建壩分沁。必挖開大堤。另開河道。但大堤一開。自撤屏障。沁水穿堤奔注。黃水隨之而入。一往無阻。不惟分沁。而且引黃。其可慮者一。衛河淺隘。不能容受沁水。又必欲開闢寬深。兩岸民田廬舍。不可勝計。兼有汲新濬三縣城垣。遷徙為難。濬邑境內。兼有一十八里山根石底。人力難施。其可慮者二。衛沁合流。水勢浩瀚。又必堅築高寬堤岸。且新淇等縣。近依太行。山水長發。全賴衛河歸宿。若因束沁築堤。則阻山水歸路。橫流為害。其可慮者三。沁水歸黃。衛水歸運。其來已久。即導沁入衛之議。元明以來。屢議屢止。亦非一次。如元世祖至元十四年。衛輝路總管董文用因漕司議通沁入衛。文用言衛郡浮屠最高者。僅與沁水平。若引之使來。豈惟無衛。將無大名長蘆矣。又明萬歷十六年。漕臣楊一彪請引沁通衛。科臣常居敬言衛輝府治。地既卑下。河復窄隘。狂流灌注。容受為難。獲嘉已成巨浸。新鄉亦若浮盂。府城不遠。沖決可患。我　朝康熙六十年。尚書張鵬翮查勘黃沁兩河。奏稱武陟沁河。西北高而東南窪。沁堤內平地較沁河涯低一丈。從此而東。地勢愈低。且此處沙底虛鬆。將來建築壩。難以堅固。若引水時從高直下。建瓴之勢。牽動全沁。灌入內地。黃河隨躡其後。又引沁必由小丹河入衛。此二河河身皆極淺窄。勢難容受。歷觀從前諸臣奏議。利害較然。如董文用言。沁水高於衛輝浮屠。則害在衛輝。且及直隸之大名長蘆。如常居敬言。沁水沙多善淤。入漕淤。昔有左驗。考明嘉靖三十五年。沁決入衛。至臨清。逆流上擁。運河七十餘里泥沙沉積。?板二淤塞二千餘丈。則害又在漕運。如張鵬翮言。牽動全沁。黃河躡其後。則黃河之水。勢分溜緩。下流勢必淤墊。泛溢四出。其患又在黃河。而懷衛一帶。為害更不可勝言矣。夫使利多害少。或利害相半。猶當審擇而慎處之。況有害於城社民生。有害於漕運。而並有害於黃河。是未可以違前人之成說。改數十年之成規。而漫為嘗試也。抑臣等聞之。明河臣潘季馴有言曰。黃河防禦為難。而中州為尤難。自漢以來。東沖西決。未有不始自河南。明河臣萬恭亦言河南沙鬆土疏。大穿則全河由渠。而正河必淤。小穿則水性不趨。過則平陸。夫水專則急。分則緩。河急則通。緩則淤。由是觀之。以原歸黃河之沁水。改歸衛河。穿渠則土疏之地。不能保無奪河之患。而順其水性。仍歸黃河。則力全流急。不無以水攻沙之功。臣等詳察地勢。博詢耆老。歷考前人論說。分沁入衛之議。有害無利。斷不可行者也。以上諸賢之論。鑿鑿如此。然則沁水之不可引。於衛且然。張清恪公乃別有引沁入運之議。其可嘗試乎哉。_
議覆漳河洩漲疏乾隆五年|顧琮|賀編1827|卷一百五工政十一運河下|漳水自康熙四十五年間。因衛河水弱。引漳由山東館陶入衛以濟運。後緣全漳入運。漳衛汶三水會同。渾流奔赴。勢甚浩瀚。以致衛河難以容受。每有漲溢之患。此臣白鍾山所議有改復漳河故道之請也。今臣等勘得漳河故道。自魏縣北會滏陽縣子牙河達海之正路。舊跡全堙。亦不可復。無庸置議。惟支流一道。自山東邱縣之堤上村起。抵青縣之鮑家嘴會歸運河之處。舊跡尚存。自和爾寨村東現有河口。乃當年引漳入衛之故跡。上游雖有淤塞。尚可疏濬。若於此處開河宣洩。則山東德州以下直隸滄州等處可免沖潰。實於運河有益。惟是和爾寨東起。至青縣鮑家嘴入運之處止。計程六百餘里。深淺寬窄不一。而景州阜城交河各州縣無數支河。積水匯歸。悉由鮑家嘴而出。河身久淤。兩岸居民。較前稠密。臣顧琮查勘故道。目擊情形。若益以全漳之水。別無減河可以分流。勢難容納。鮑家嘴以下之青縣靜海天津城社堪虞。則漳水改由故道。於直隸不能無患。然不由故道。於山東亦不能無患。臣再四籌畫。公同熟商。惟有分洩防禦。使兩省均無所害。庶為經久之圖。查元城縣之和爾寨村北。原有河溝一道。由袁爾寨潘爾莊等處以達堤上村。與漳河故道連。而袁爾寨等處村民。將河身築堤橫截。雖有河渠。中多阻塞。請將此河口不必堵塞以壅水勢。?此天然壩口。飭令地方官嚴禁小民不許於故道築壩攔水。聽其宣洩以分水勢。又自?盤河入老黃河之處起。至海豐小泊頭潮河止。凡直東兩省地方。俱請挑挖子河。務須一律深通。暢流無阻。以洩暴漲。但漳衛汶三水並趨。大汛之際。猶恐不足宣洩。致有漲漫之患。查臨清恩縣夏津武城德州一帶。間有民修堤堰。尚未聯絡整齊。汎水出槽。難以防護。若令民力修整。而連年被水災民。勢難力役。應照東省官堤之例。請帑興築。河岸寬平者估築遙堤以防暴漲。河岸狹窄者估築月堤以備放淤。印官領帑承辦。河員指示督修。工竣。仍令民修守防護。無庸別議歲修錢糧。再前應修工段。有堤在山東。而堤後居民。無論在直在東。汛漲之際。派令附近村民。協同加緊搶護。毋許彼此岐誤。庶於運道民生有濟。__　此又參酌白孫二議之間不復故道而籌減水者_
運河源委|張伯行|賀編1827|卷一百五工政十一運河下|運河之開。始於濟甯州佐畢輔國。建金口壩。開金口閘。引泗河之水至濟甯。又建堽城壩。開堽城閘。引汶河之水至濟甯。由楊家壩至蓮亭前。分流濟運。然地勢北高而南下。故於蓮亭之東建天井閘。又於天井閘下里許建堽城閘。所以堵水使不南下也。又於濟甯之北百里外建開河閘。所以放水使北行也。豈知水之往南也易。而往北仍難。此濟甯州佐只知引水至濟甯濟運。而未嘗合南北之地勢而通計之也。至尚書宋禮聽汶上老人白英之計。改河於南旺分流濟運。?白英世居南旺。亦只知引汶水於南旺。而未嘗合南北總計之。?未知畢輔國開河之始。仍資泗水濟運也。兼以尚書宋禮於永樂九年到任。旋於是年奉命取材入蜀。是以雖改壩於戴村。而未如堽城壩堽城閘之制度盡善也。所以數百年來。雖漕運享其利。而南旺歲挑。勞民傷財。遂貽數百年無窮之害。且南旺以南魚沛之間。因泗水全注於南。一派汪洋。甚至濟甯以南。盡被渰沒。而南旺以北東昌一帶。仍苦水小。每有膠舟之患。後又議開金龍口。引黃河之水至張秋。接濟北運。豈知黃河之水。一經漲發。其勢莫禦。故張秋屢被水患。而金龍口永議堵築。金龍口既堵之後。北運仍然水小。卒亦無如之何也。且南旺運河。兩岸土積如山。將來挑河恐愈艱難矣。白英只知有南旺。而引水於南旺。猶畢輔國衹知有濟甯。而引水於濟甯者也。今合南北之大勢計之。宜將汶河之分水口。改於南旺之北十里。開河之南。分流濟運。而又於戴村壩改建如堽城壩堽城閘之制度。再將泗河之水。引至獲麟古渡以西。使泗水由馮家滾水壩舊河出壩。西入運河。或曰。馮家滾水壩。所以洩蜀山湖之水入馬場湖也。此壩一開。不虞蜀山湖之水南下乎。不知馮家滾水壩之西。挑河入運。即以挑河之土。築蜀山湖之湖堤。則蜀山湖之水。既不至於南洩。而泗河之水。又可以濟北運。且戴村壩既如堽城壩堽城閘之制度。則南旺之歲挑可省。魚沛之間既不苦於淹沒。東昌一帶又不至於膠舟。真萬世之永利也。此竭四載之奔走。耗四載之心血。而僅有此一得。恐致湮沒。故附錄於此。以就正有道焉。__　此欲改汶之分水口於南旺之北改引泗水於馮家壩西入運河者第泗水由兗州府城外西南行至魯橋入湖其勢甚順若強之使西無論費鉅役繁難謀就功而由兗州至獲麟古渡二百餘里舊無河形勢必鑿民田以當之且強泗水使西其勢不順見其害而未見其利也存之以備一說_
運河總論|張伯行|賀編1827|卷一百五工政十一運河下|運河乃宋尚書未成之工也。其創開者。則濟甯州佐畢輔國。始築金口壩以遏泗水。又開金口閘。引泗水由府河至濟甯濟運。又築堽城壩以遏汶水。又開堽城閘。引汶水由洸河至濟甯濟運。但濟甯地勢。北高而南下。故水之往南也易。而往北也難。北運每虞其淺阻。永樂九年。宋尚書聽老人白英之計。引汶水於南旺。分流濟運。引之誠是也。但於是年到任。即奉命取材於蜀。平江伯陳瑄繼成其功。於戴村僅築土壩。其後潘季馴築石為壩。萬恭累石為灘。亦僅百丈餘耳。汶河水發之時。不能暢流入海。盡入運河。堤岸難保。而民田每受其害。若戴村建閘建壩。如堽城金口之制。使可以蓄洩。而運河自不至於泛濫矣。是汶河之工尚未成也。至於泗河。?未議及。雖今亦蓄之馬場湖。但府河淤塞。已為平地。泗河之水。入馬場湖有限。以故雨潦之年。運河水大。馬場湖水亦大。天旱之年。運河水小。馬場湖水亦小。而十里舖閘與安居閘又近濟甯。二閘一開。湖水洩盡無餘。故馬場湖雖有蓄水之名。泗水並無濟運之實。是泗河之工尚未成也。泗水不至馬場湖。盡由魯橋入運。而汶河口在南旺之南。故雨潦則南陽夏鎮。一派汪洋。而天旱之年。阿城東昌。處處淺阻。今宜將汶河口改為南旺北十里許。將泗河口開於南旺南十餘里許。再將府河挑挖深通如舊。則用泗水以濟南運。用汶水以濟北運。則南運無泛濫之虞。而北運亦無淺阻之患矣。再查南旺運河兩岸土積如山。每逢大挑。百倍艱難。若將汶河口移於南旺北十里許。不惟兩岸平坦。大挑易於為力。而數年之後。戴村閘壩修完。則將汶水引入湖中。換湖中清水入河濟運。而大挑亦可免矣。汶水泗水。?出濟運。自無水小之患矣。若猶慮水小。則閘座不可以不嚴也。查荊門上下閘。阿城上下閘。所以關南旺以北之水。猶之天井在城閘。趙村石佛閘。所以關南旺以南之水也。天井在城趙村石佛?鑰。俱掌之濟甯道。則荊門上下阿城上下四閘。亦宜嚴加?鑰。掌之捕河廳。如天井在城趙村石佛之例。一啟一閉。則水自不至於妄洩矣。況沙河棗林河。皆係濟運之河。特以數百年來。盡皆淤塞。水勢不通。若大加疏濬。令其深通暢流。則水自有餘。而無不足之患。或曰汶泗二水。?出濟運。再加以沙河棗林河之水。運河之水。不慮其太大乎。曰不然。天井閘以上水大。則有永通閘在。宜將永通閘修補完固。一遇水大。即為開放。洩入牛頭河。至江南海州下海。若荊門閘上水大。則有五空橋減水壩在。若慮壩底太高。不能洩水。則宜於大感應廟東建減水閘一座。一遇水大。即為開放。洩入鹽河。由濟南河雒口下海。如是則水既足以濟運。又不患其大矣。此運河之大勢。酌乎古人之成法。驗之當今之地勢。誠屬萬全不易之良策也。_
京東水利情形疏雍正四年|朱軾|賀編1827|卷一百八工政十四直隸水利中|竊河道有經有緯。而緯常多於經。所以資節宣。利挹注也。臣等歷看京東之水。若白河若薊若浭以及永平之灤河。皆經流之最大者。白河為漕運要津。農田之蓄洩不與焉。然河西曠野平原。數十里內。止有鳳河一道。自南宛流出。涓涓一帶。蜒蜿而東。至武清之堠上村斷流。而河身淤為平陸。此外別無行水之溝。亦無瀦水之澤。一有雨潦。不但田廬瀰漫。即運河隄岸。亦宛在水中。查涼水河源。自京城西南。由南苑出宏仁橋至張家灣入運。請於高各莊開河分流。至堠上。循鳳河故道疏濬。由大河頭入。仍於分流之處。各建一閘。以時啟閉。庶積潦歸有。且可沾溉田疇。而於運道亦無礙也。運河之東則香河。其下為寶坻。沿河隄岸坍頹。屢為二邑之災。應及時修築高厚。并於牛牧屯以上。斜築長隄一道。以障上流之東溢。則香河寶坻無運河之患矣。再通州煙郊以南之水。皆匯於窩頭。分為二股。一股南入運河。一股東流。經香河縣之吳村。匯於百家灣。入七里屯。達於寶坻。查七里屯以上。大半淤塞。地皆沙鹵。難以開鑿。若將南流一股。疏通深暢。則窩頭經流。歸於運河。分入香河之吳村者無多。稍加濬導。則亦可免沖溢矣。又夏店之箭桿河。經香河東北。入寶坻之溝頭河。漫流入淀。應從溝頭疏濬。導流於寶坻縣南。會七里屯之水東入八門城。達於大河。庶水有攸歸。不致漫溢為害。且潮水自八門逆流入河。於農田亦有利焉。寶坻之西北壤接薊州。運河自三台營會諸山之水。東南至寶邑。會白龍港。又南經玉田豐潤。合浭水達於海。河身深闊。源遠流長。所謂棄之則害。用之則利者也。請先築河隄。務須高厚。然後於下倉以南。建石橋一座。橋空下閘。壅水而升之。注於兩岸。以資灌溉。多開溝澮。自近而遠。縱橫貫注。用之不乏矣。浭水又名還鄉河。源發遷安之泉莊。噴薄?湧。懸壁而下。既入平地。則委折蛇行。土人有三灣九曲之稱。自康熙四十二年。決運河頭。奪流而西。至雍正元年。始塞決口。挑引舊河。然河道狹而隄堰卑。東決則淹豐潤。西決則淹玉田。二邑士民。請展狹為廣。改曲為直。其說近是。然以建瓴之勢奔放直瀉處。如劉欽莊王木匠莊。各開直河一道。其舊流亦無令壅塞。俾得兩處分瀉。隄堰之偪近河身者。拓而廣之。更加高厚。可無沖決之患。至沿河一帶。建閘開渠。數十里內。無非沃壤。土人動言浭水湍急為患。不知敗稼之洪濤。即長稼之膏澤。現在遠河居民引流種菜。千畦百隴。在在皆然。未見利於圃。而獨不利於農者也。玉田本屬稻鄉。藍泉河出藍山西南。流入薊運。夾河瀦水為湖。伏秋山水暴發。河與湖平。一望瀰漫。應將河身疏通深廣。束以隄防。西北另開小河一道。引山?汗漫之水入河下流。使湖無泛濫。而河得安瀾。仍於曲河頭建閘開溝。引水遶東湖。而南湖內外田地。均沾灌溉。仍於湖心最下之處。圩為水櫃。以濟泉水之不足。其利可以萬全。又泉河發源小山泉。東流會孟家泉煖泉達於薊運河。現在引流種稻。所當搜滌泉源。多方宣播。以廣水利者也。豐潤負山帶水。湧地成泉。疏流導河。隨取而足。誌乘所謂潤澤豐美。邑之得名非虛。臣等歷勘所至。如城東之天官寺牛鹿山鐵坎。以及沿河沮洳之處。或疏泉。或引河。可種稻田數百畝。多至千餘畝而止。惟縣南接連大泊一帶。平疇萬頃。土膏滋潤。內有王家河汊河龍堂灣泥河共四道。皆混混源泉。春夏不涸。王家河汊河流入大泊。龍堂灣泥河西入薊運河。而田疇不沾勺水之利為可惜。應請滌其源。疏其流。壩以壅之。隄以蓄之。東北引陡河為大渠。橫貫四河。中間多開溝洫。度陌歷阡。瀠洄宣布。數十里內取之。左右皆逢其源。澇則田水達於溝。溝達於渠。渠會於河。河歸於大泊。大泊廣八里。長方十餘里。若於東南穿河。導入陡河以達於海。而泊內可耕之田多矣。陡河即館水。源自灤州之館山東。流遶縣境而南。旁河村莊。曰上稻地。下稻地。南曰官渠。__?昔年圩田種稻之處。溝塍遺址。尚有存者。宣各莊以下。至今稻田數百頃。村農以此。多至饒裕。若推而廣之。沿河堅築隄防。多設壩閘。以時蓄洩。疆理一循舊跡。不勞區畫。而兩岸良田。不可數計。至板橋狼窩鋪等處。東連榛子鎮一帶流泉。大概入灤州境矣。灤州為永平屬邑。永平之水。灤河為大。其源遠所從來者高。洶湧滂沛。推壅砂石。既不可束以隄防。亦難以資其灌溉。然各屬支流藉以匯歸。少漲溢之患。而涓瀝皆農田之資。如灤州近城之別故河。淤塞漫流。數十年於茲。若照舊疏通。不惟城闉不受浸嚙。而西南負郭之田。皆收浸潤之利。城南則有龍溪。出五子山東。大泉騰沸。流至五官營。伏入地中。至閻家莊復見。即清河之源也。按此係遷安縣之清河城西有沂河。經芹菜山南流。折而東。又轉而南。二河之間。地勢平衍。土岡環之。東南一望無際。皆可播流而溉也。西南則游觀莊之靳家黃坨河。引泉可田。南則稻河吳家龍堂等處。引河可田。西北則自沙河驛之東。榛子鎮之西。龍溪黃崖煖泉。會於牛河。按此係灤州之牛河經雙橋。而圍山瀑水入之。流清而駛。地平而潤。沿岸一帶。建壩開溝。無處非水耕火耨之地矣。灤州之北為遷安城。北徐流營湧出五泉。合流入桃林河。又三里橋湧泉流出灤河蠶姑廟。泉河與灤河相接。龍王廟之泉頭。流為三里河。經十里橋而南。夾河皆可田。黃山之麓。一泓湛然。浮沫如珠。西漾入石渠。渠岸清泉噴湧。即還鄉河自出也。自泉莊至新集五六里。兩岸地與水平。播之可種稻田百餘頃。且可分還鄉河上流之勢。灤河經府治之西。青龍河會焉。青龍河即盧水縣。以此得名。境內岡巒起伏。地高水深。難以汲引。惟縣北之燕河營。湧泉成河。及營東五泉。漫溢四出。至張家莊一帶。皆可挹取。為樹藝之利。他如撫甯昌黎樂亭。以及遵化三河等州縣。臣等未及?歷。然按圖考誌。大抵水澤之利居多。伏念京東土壤膏腴。甲於天下。衹緣積俗怠玩。苟且因循。人有遺力。地多遺利。臣等查勘所至。宣揚　　聖德。明白曉諭。一時民情踴躍。歡聲雷動。今春融凍解。臣等分遣效力人員。逐一確估興工。惟是工程浩大。地方遼闊。高下隨宜。容有變通之處。抑或委員經理。未合機宜。圩田之多寡。奏效之遲速。統俟工完彙齊具奏。_
京東水利議|陳黃中|賀編1827|卷一百八工政十四直隸水利中|論治水於東南。常利多而害少。論治水於西北。則利少而害多。何者。東南之水。大為江河。小而陂澤。或以濟輓輸。或以資灌溉。有一水。即得一水之用。雖或有泛溢。其為害常淺。至西北之地。旱則赤野千里。潦則萬頃洪流。上游諸水。迅駛而多泥。橫流潰決。遷徙不常。在畿輔為尤甚。此豈水害獨重於西北歟。毋亦未明其去害之要。故衹見其害。而未收其利也。夫畿輔水患。無如盧溝滹沱二河。?其源遠流長。發源天池。溢為桑乾。順流東下。千有餘里。會大同宣府保安雁門應州雲中諸水。穿山西。入盧溝橋。是為渾河。亦名盧溝河。東南至看舟口。又分為二。一由通州之高麗莊入白河。一南注霸州。合易水注直沽入海。其上流在西山之陰。水勢束於山峽。故流湍而無害。其下流在西山之陽。則地平土疏。隨時漫溢。康熙三十七年。以連歲之患。　　　聖祖仁皇帝。特命大臣前往相度。自良鄉至東安。開渠築隄。束水歸淀入海。賜名永定。此永定河名所自起也。自開築以後。迄今四十餘年。歲糜帑金以十萬計。而夏秋之際。淫潦間作。決隄妨稼者。歲常不免。順天真定河間。半為沮洳。橫激壅淤。淀河俱被其害。近者臣工建議。以永定河下口壅淤。應改移固安城南霸州城北。以順東趨之勢。由津水窪接東淀達西沽入海。將西引河暫閉。而引河兩岸。不設隄防。任水漫溢。則勢散而不為害。低田可收肥淤之利。以為此實不治而治之上策。然余竊以為猶有未盡也。夫治水之利害。與墾田相為表裏。自古及今。未有聽水泛濫。而田不為所害者。故水之為物。非享其利。即受其害。設使水性就治。則瘠土可化為膏腴。不治則沃壤亦鞠為萑葦。利害懸絕。正未可以不治為上策也。故竊以為今日治北河之法有三。其一濬下流以決其壅。自三角淀以東。廣加濬導。使沿流而下。略無阻滯。則衝決之害可息。其一則借淀以刷其流。渾河挾泥濁流。故元史有小黃河之名。如於雄新諸淀要害之處。觀度形勢。旁通曲引。藉清水之力。刷濁流之滯。則東趨入海。當益暢流。其一則廣開支流以殺其勢。水趨一壑。則河形隘而溢流。旁引支河。則水勢分而力弱。使於固安新城雄霸之間。隨地高下。因勢利導。多開小河。使漲水之來。有所停蓄。自無決蕩田廬之患。行此三者。而永定之害可除。害除則利可興矣。夫直隸之水經流有三。北為白河。南則?河。合二河入海者為淀河。淀之南則子牙。北即永定。東南則滹沱實為大澤。綿亙千餘里。今則時決時淤。不甚為害。惟子牙為滹漳滏陽大陸諸水下流。水濁泥多。入淀每多壅滯。至各淀自清苑以下。文安以上。今雖建閘設壩。然欽隄漸圯。玉帶諸河之水。往往侵囓堤址。若苑家河之逼窄。莽牛河之溢漫。固安霸州諸邑並患之。雄縣趙北口。實為西淀咽喉。而瀦龍河柴淀口。每多潰決。為行旅之患。漕雹二河。直逼新安。雖築護隄。其勢終可慮也。今誠於築隄設壩之外。更於上遊十五河疏濬溝渠。引以灌田。以殺水勢。下流復多開陂池。以著橫流。淀之最下者。?以瀦水。稍高者。仿南人築圩而田之。募南人給以衣食農具。使以一教十。俟墾有成績。各給以世業二頃。准作土著。其北地之無力者。假以牛種。俟秋收後還官。旱潦則免。相度地勢。擇其便宜。則易水可以溉京畿。滹水可以溉真定。溏水可以溉定州。滏水可以溉德順。漳水自鄴而下。西門豹史起常用之矣。河間當下流之衝。與江南澤國無異。京東永平灤州抵滄州慶雲。地皆膏壤。元虞集京東水利之議行。則北起遼海。南濱青齊。皆良田也。其他山下之泉。地中之水。所在而有。誠使水無餘利。行之十年。歲可得穀千萬石。而山東山西陝西。亦皆可次第及之。使西北之水利既成。對東南之漕粟可減。且使西北倉庾豐盈。而東南七省之漕。各?本省。則水旱不足為害。此萬世之利也。或謂向者營田水利。未收其效。種植之產。南北異宜。此則未明治水之要者也。__夫將有所取。必先有所棄。故欲興水利于西北。當先規度地勢。棄最下之田。蠲其常稅。瀦為陂澤。而田間廣開溝洫。使貫注陂渠。則潦有所洩。旱有所資。第使每邑蠲去若干頃。而其餘所墾之地。凶歲俱可無虞。是一時所蠲之數甚少。而久遠之利無涯。且畿甸水旱頻。聞蠲免動以數十萬計。是與其施蠲於被災之後。歲歲無窮。曷若預免於興利之先。公私永賴。至去水稍遠之地。其土性所宜植者。自當聽之于民。則地力自無不盡。是治水即以治田。除害即能興利。正未可諉為水不必治。而聽其害之無所底止也。如必窪下之地。利其肥淤。寸寸而?之。水既無所歸。則漫溢旁流。高原並受其害。是得肥淤之利少。而受泛濫之害多。此勢之必不行者。至遠水之區。亦強令種稻。此前者營田之所以無功。豈可懲羹而吹齎。因噎以廢食哉。而其要尤在得人而任之耳。_
京西水利情形疏雍正四年|朱軾|賀編1827|卷一百八工政十四直隸水利中|查京西一帶諸山。實為太行之麓。逶迆環拱。遙?神京。水勢因之盡朝宗而左騖。故自西北山而下者。皆東南匯於兩淀。自西南山而下者。皆東北匯於大陸。二泊兩道分流。畢由東淀達直沽入海。則是今日所歷諸河。即去冬查勘畿南河淀之上流也。下流治。乃可以導上流之歸。亦必上流清。乃可以分下流之勢。謹將勘過情形。并開挖疏引。措置水田事宜。為我　　皇上敬陳之。__盧溝以西諸水。拒馬其鉅流也。發源山西廣昌之淶山。東流至房山鐵鎖崖。分為二派。一派東入涿州。過新城西南。一派南入淶水。經定興。歷楊村而東。二派合流。而為白溝河。他若挾河琉璃河。會於馬頭村為馬頭河。茨尾河。廣陽水會於石羊村。為牛河。白玉塘西域寺甘池諸泉。會於胡良河。皆入焉。馬頭牛二河。雨多則溢。雨少則涸。均難資其灌溉。而牛一河。又往往東決。為固霸諸邑害。衝溜既久。宛成河槽。特以下無所歸。以致泛濫田野。應加疏濬。導自高橋以下入淀。不惟固霸百里之內。澇水有所收攝。兼可減白溝之流。免雄縣淹沒之患。惟胡良所經。地稱膏腴。溝渠圩岸。宛若江南。擴而廣之。房涿之間。皆稻鄉也。淶水一派。石亭赤土樓村?稻最盛。而房之張坊至駱家莊。涿之高村及城之西北一路。分渠引流。具有條理。又有王家莊茂林莊毛家屯等村。溝渠現存。改為旱田者。約百餘頃。詢之土人。僉言水之入淶者七。入房涿者三。故不足用。及訪淶。則又以水源微弱為辭。此皆小民狃於因循。不足深信。此河下流為白溝。水勢甚盛。而附流之茨尾等河。常苦涸竭。則今日之滔滔南下者。孰非拒馬之餘波乎。未有下流盛而上源微者。今應於房山鐵鎖崖分流之處。深溝側注。以均其來。白溝之上。相地建閘。以節其去。不惟王家茂林等處之百餘頃。復為水田。即河流所經之定興新城等縣。亦沾澆灌之利矣。__拒馬之南為三易水。曰濡。曰武。曰雹。寰宇記所謂易水有三。其源各出者也。濡水出州北之窮獨山。西折而南流。環城東注。又南入定興。與淶水合流。源泉白楊虎眼梁村馬跑諸泉。及遒欄河。皆入焉。源泉舊有石壩。乃前人壅水開渠之遺趾。沿流建閘。石基尚存。故當時近水皆稻粱。遶城皆河芰。今皆荒廢。所應修復以廣水利者也。武水出武?嶺。女思?子莊溪潦水入焉。流經定興。合濡水而歸河陽渡。雹水出石獸岡。灌河入焉。流經安肅。合鹽臺陂而入安州之依城河。三水俱挾源泉。分流疏渠。其勢甚便。鍾家莊唐湖川鹽臺陂。民皆藝稻。是在因地擴充。務使水無遺利。雹水之南曰徐水。來自五迴嶺。經滿城至安肅。而曹水會焉。合一畝方順龍泉諸水。匯為依城河。安州宛在水中。其勢甚危。前奏引曹入雹。引雹入淀。順而導之。正所以分而減之也。一畝泉出滿城東南。涌地噴珠。澄泓盈溢。餘小泉以百數。雞距紅花名最著。土人溉稻可十餘頃。而水力已殫矣。流經清苑城南為清苑河。方順水。即曲逆河。祁水之下流也。源出完縣之伊祁山。五雲石血二泉。流為放水河。蒲水伏流。復現為五郎河。皆會焉。流經清苑之東。為石橋河。九龍泉出慶都城東。繞城而流。東北入方順水。源盛而水饒。而引之。不可勝用也。放水河之西。有滱水。發源山西之靈邱。由倒馬關入唐縣為唐河。橫水自西北來會。居民引以溉稻。直達下素。町畦相望。經曲陽之鎮里高門。所溉尤多。南入定州。而白龍泉復來會之。王耨張謙等村。傍河皆圩岸也。應推廣以極水力。所得稻田。難以頃畝計矣。又考完縣舊志。前明曾於唐之北洛。開渠引入放水河。二邑均賴其利。今河跡現存。當挖濬以復其舊。而北洛之南。原有騰橋一座。以防山水之衝。亦應訪其制而多設之。__唐河之南有沙河。來自山西之繁峙。至白坡頭口。入曲陽界。合平陽河南流。阜平當城胭脂二河。行唐之郜河。咸會焉。其上流亦名派水。經新樂。歷定州。沿流多資灌溉。宕城鴉窩產德北川南川。皆其處也。他如阜平之崔家莊。行唐之龍岡甘泉河。新樂之何家莊浴河。俱有水田。而泉渠頗多堙廢。?行疏滌。所獲尤多。__沙河之南有滋河。源自山西枚回山。經靈壽。為慈水。七祖寨岔頭錦繡大明川。壅流皆可田。入行唐之張茂村伏焉。至無極南孟社而復出。遶縣治北。旋經深澤之龍泉涸沃仁橋。疏流成渠。皆天然水利也。三水頗稱鉅流。畢會於祁州之三岔口。下為瀦龍河。往往泛溢為害。去歲決柴淀口。浸及任邱者。即此水也。以上諸水會於白溝者七。會於依城河者十有六。會於三岔口者十有一。而盡攝於西淀焉。__自北而南。水之載在圖經者二十有一。唯滹沱最大。發源山西繁峙之泰?山。由雁門入直隸之平山界。冶河綿漫嵩陽雷溝沕沕水等洞。皆入焉。冶河一名甘陶河。源自山西平定州松嶺。流至平山。初不與滹水相通。自二水合流。而滹沱之勢遂猛。屢奔潰為正定害。元時分闢冶河。自作一流。滹沱水退十之三四。已而冶河淤塞。復入滹河。歲有潰決之患。皇慶中。議復之而未果。又按漢書地志。冶水即太白渠也。受綿曼水東南至下曲陽。入於洨。此冶之故道。本與洨合。今應於入滹之處。塞而斷之。循其故流。加以挖濬。引入洨河。則滹沱之猛可減。此前人已試之成功也。__洨河發源獲鹿之蓮花營洚北村二泉。其源頗有堙塞。至灤城西南。合北沙河而流始漸大。澆溉可資。但苦岸高。難以升引。應作壩以壅之。俾水與岸平。開溝二三尺。縱橫俱可通流。涓滴皆為我用矣。伏秋水漲。則決壩以洩之。旱澇無虞。萬全之利也。浚河下流。自甯晉入泊。舊有石閘三座。遺跡尚存。現今兩岸居民。尚戽水以澆畦麥。其為水利之用。亦可想見矣。__洨河以南。水自贊皇來者。有槐水午水。自臨城來者。有泲水泥河泜河沙河。自內邱來者。有李陽河七里河小馬河柳河。或名在而?已堙。或源存而流已徙。道途所經。一一訪求。即土人亦不能言其故而指其處。然石橋宛在。斷碣猶存。或此等本非恒流。前人開之。為洩澇歸泊之路。今皆任民耕種。以致山水暴下。瀰漫四野。貪尺寸之利。貽害無窮。今已委員查勘。酌量疏通。令漫水有歸。田疇不受其害。小柳河之東為聖水井。亦名聖女河。源出任縣之欒村聖女祠下。泉從地涌。引流可田。南為白馬河。源出內邱之鵲山。經邢臺。居民建閘溉田。壅之而不使下。下流遂湮。水漲之時。則以?為壑。故北之聖女南之牛尾二河。俱被其衝突。為任邑害。今應濬白馬入泊之流。嚴邢臺閉閘之禁。害去而利乃可興矣。牛尾河發源邢臺之達活泉。水盛岸高。直達於任縣泊。作閘節宣。利賴曷窮焉。又南為百泉河。源出邢臺之風門山。亦名七里河。歷南和之北豆村康家莊等處。有閘十三座。溉田數百頃。而任縣不沾一勺之潤。今應立法以均其利。自下而上。各以三日為期。則沿流一帶。皆水田也。但河身尚隘。宜展而倍之。百泉之南為野河。源出邢臺西山下。經野河村。入沙河。沙河源出山西遼州之湡水。流至沙河縣南。分為二支。一流南和。至任縣。為灃河。一流永年北。下?澤。至南和。為乾河。抵任縣。合洺河。入任縣治沙河縣之普潤閘。溉田四十餘頃者。是其利也。洺河亦發源於遼州。歷河南之武安。而入直隸永年縣。過?澤南和。下與沙河合。近年常苦涸竭。若引滏陽之水。假沙洺之道。兩河之間。俱可沾其浸溉。__滏陽河。諸水之鉅流也。源出河南磁州之神?山。至邯鄲南。會渚沁二水。流永年。抵曲周。過?澤平鄉任縣隆平。至甯晉。貫大泊而出。抵冀州。與滹沱水合。所經之處。疏渠灌稻。元臣郭守敬曾言可灌田三千頃。而明臣高汝行朱泰等。建惠民等八閘。民以殷富。近為磁州之民築壩截流。八閘已廢其六。今應均平水利。照舊修復。其措置磁州一節。容臣另摺具奏。諸水入任縣泊者十。入甯晉泊者十二。則此二泊過二十餘河之委匯也。查任縣泊。土人謂之南泊。甯晉泊。土人謂之北泊。皆禹貢大陸澤故地也。__南泊所受諸水舊注滏河。自滹漳闐淤。河高於泊。所有出水五溝。勢成倒灌。難以議開。唯?爪一河。不足消全泊之漲。此任民所以嘵嘵於穆家口之開塞也。隆平地居二泊之間。惟恐坐受其浸。故力爭而阻之。及委員查勘穆家口河道。原有通流。特隘而淺耳。今應略加疏濬。為力無多。其邢家灣及王甫隄。舊橋卑壞。不無梗塞。亦應改建添設。以暢其流。而馬家店以下所有之灃河古隄。略為修補。以防漫溢。任民既不苦於漂?。即隆民何憂波及也。__北泊周圍百里。地窪水深。亦恃滏河為宣洩之路。自滹沱南徙。由賈家口灌入。故道漸湮。遂決洨口營上等村而東注。但水口河身。亦多淺隘。今應大加展挖。務俾寬深。如此則南泊之水歸穆家口。而咽喉已通。北泊之水入滏陽河。而尾閭亦快。積澇日消。舊岸漸復。四圍涸出之地。尚可以數計哉。然後作小隄以繞之。多開斗門。疏渠種稻。則沮洳之場。無非樂土也。__惟滹沱一河。源遠流長。獨行赴海。為善決善淤。遷徙靡常。自古患之。向入甯晉泊。則泊淤而眾流無所容納。自去年北徙。決州頭而東。直趨束鹿。奔軼四出。至今尚未歸槽。田廬俱被衝壓。束邑官民。請疏入泊之道。以紓切己之憂。然此道本非正流。闐淤已成平地。旋加挖掘。工費甚繁。且大陸古澤。眾流委注之地。亦不應聽淤塞也。今查有乾河一道。係滹水入滏舊路。由木邱至焦罔。河槽現存。修治不難為。力自張岔開挑六七里。便可直接決河。從此改流。由焦罔而入滏水。沛然而東。甯晉泊既遠淤壅之害。即束鹿深州等處。亦無沖潰之患矣。__畿南州縣。地方遼闊。臣等未及?歷者。已遣員悉心經理。即當酌量緩急。次第興工。以仰副我　　皇上愛養民生興修水利之至意。__請定考核以專責成疏雍正四年　_朱軾__為政之經。厚生為大。愛民之道。察吏為先。臣等疏濬水澤。營治稻田。開萬世永賴之美利。仰遵　　聖訓。隨地經畫。陸續興修。所有完過工程。派委大員勘明。如式者。例應交地方官收管。本年二月內。臣等奏請各處水田溝洫。必須每年經理。令管河各道督率所屬州縣。按時修浚。定為考成。奉　　旨依議。今工員現在調回。工程暫交州縣。但考成未有定例。即河道無憑舉劾。請嗣後計典。將水利營田事實。逐一開註。由河道結送督撫。以定優劣。果能實心奉行。著有成效者。該督撫不時薦舉。其或因循怠惰。致誤工程。查明即行題參。至該道職司表率。責任匪輕。凡所屬地方水利營田之興廢。即該道奉職之優劣。作何一併分別澄?之處。懇乞　　敕部議覆施行。抑臣等更有請者。直隸農民。向苦旱潦。其於種植之方。多所未遑。今旱潦無虞。則地利宜盡。除稻粱麥黍之屬。隨宜播種外。其有畸零閒曠之地。不能播種五穀者。俱宜種植樹木。或薪或果。利用無窮。至各處河隄栽種柳樹。既可保護隄根。亦可資民樵爨。尤為有益。臣等稽諸往古。凡言燕地之產者。俱云魚鹽棗栗之饒。現今行視京東永府一帶。其民種植棗栗。所在成林。果實所收。貿遷遠邇。夫土性不甚相殊。而樹藝不能皆一。雖百姓之勤惰不齊。亦有司之勸相未力。嗣後請著為定例。訓飭農民。凡一村一坊之地。務令種植若干。造冊報明。本管上司。不時查視。再水泉之利既興。凡陂塘淀澤。俱可種植菱藕。蓄養魚鳧。其利尤溥。如此。則地無遺利。家有餘財。吏治修而民生厚。畿輔之蒼赤。共沐高厚之　　皇仁矣。_
天河二府積水狀乾隆四年|陳宏謀|賀編1827|卷一百八工政十四直隸水利中|天河二府屬境內積水。應濬應築各工。本道照督憲奏開工段。親往覆勘明確。估計詳報在案。抑本道附有請者。此番疏濬積水。原為永除直隸水患。而水性就下。欲使水有去路。必須挑挖河渠。欲使水不倒漾。仍須另築隄閘。大抵應挑挖河渠者十之七八。應築隄閘者十之二三。然其挑挖河渠之中。有關係數州縣之利害。是為經流。經流既通。然後左近渠溝可以隨地挑濬。因勢利導。伏讀憲臺奏摺。內開勸用民力者十之四。照以工代賑者十之三。照修築河隄之例者十之三等因。本道就天河二府所屬工段情形而論。凡關全邑及數州縣之經流大河。及應行堅築之隄閘。民力難勝。即以工代賑。亦難堅固深通。小民值連年災傷之後。方需賑糶接濟。豈能強其合力。成此大工。即或勉強派修。而心力不齊。上下不能一律。上游稍利。下游翻受其害。此斷不能責之民力。而非動帑決難成工者也。至於止關數村之溝渠。一縣之內不計其數。若不專責之民夫。是凡民間些小溝渠短港。亦須官為挑挖。既無如許帑金。亦無如此政體。均應責之民修。不必因其費少而概行動帑者也。再一切工程。均需於春融興工。而各處既有帑修之大河大隄。又有民修之溝渠。加以運河遙隄月隄大工。同時并舉。恐各處無如許力作之夫。與其先挖溝渠而水無去路。民情多所疑畏。不如先挖大河。先建隄閘。使民情有所倚賴而爭先開溝也。本道愚見。凡帑修之河隄。其大綱也。民修之溝渠小?。其細目也。大綱先舉。細目斯張。經流既通。支派自達。其事本有次序。其工亦有緩急。除該處無帑修之工。而舊有通暢經流者。仍令民力於春融興工。挑挖溝渠外。其餘先將帑修之大河隄。先期興修。其民間應開小渠小溝。暫緩挑挖。待帑修之大河大隄告成之後。上下通暢。各處水有所歸。民間之溝渠。將不待督勸而自爭先挑挖。似不宜漫無分別。動作民修節帑之虛文。徒啟驚疑。徒滋物議。而終無裨於疏濬之實事也。所有天河二府。應開之大河。應築之大隄。已經分案議詳。均候憲臺鑒核批定。速發帑項。以便遵行。實無庸再行勘議。反滋掣肘觀望之弊。_
敬陳水利救荒疏乾隆九年|柴潮生|賀編1827|卷一百八工政十四直隸水利中|請轉救荒之常策。為經國之遠圖。墾乞　　宸斷立行事。竊照河間天津二府。自去歲亢旱。荷蒙　　皇上截漕發帑。多方賑恤。俾小民不致失所。加以入春以來。　　宵旰焦勞。過於桑林之禱。自然甘霖大沛。可望有秋。__然臣愚區區。以為此謂至恩矣。猶未可為本務也。夫謀國如謀家。不可以近憂既解。遂置遠慮於不圖。治國如治身。不可以標病既痊。遂置本根於不問。古者東南未闢。王畿侯國。皆在西北。王畿不過千里。餘遞減至五七十里。地可謂狹矣。一夫受田百畝。周制六尺為步。百步為畝。僅當今二十六畝有奇。田可謂少矣。而祭祀之粢盛。賓旅之既廩。君卿百官吏人之祿入。賑貸之委積。戰陣之芻糧。無不取給於此。費可謂廣矣。而且三年耕有一年之食。九年耕有三年之食。夫古之天下。亦今之天下。何無備之甚也。則以田制既已盡廢。水利亦復不修。平日則鹵莽而薄收。一有急。則坐待賑恤為活計而已矣。伏讀本年三月　　上諭。養民之道。在使之上順天時。下因地利。殫其經營力作。以贍其室家。非沾沾於在上之補苴救恤。遂長恃為資生之策也。為民父母。民事即家事。盡心勸課。隨時區畫。俾地無遺利。民無遺力。則家有?藏。自可引養引恬。俯仰不匱。大哉　　王言。真得足民之根本矣。__臣今不敢泛引。請即以河間天津二府之事言之。查二郡之地。經流之大河三。曰衛河。曰滹沱河。曰漳河。其餘河間府分水之支河十有一。瀦水之淀泊十有七。蓄水之渠三。天津府分水之支河十有三。瀦水之淀泊十有四。受水之沽六。是水道之至多。莫如此二處。故河間號為瀛海。山東之水。皆於此而委輸。天津名曰直沽。畿輔之流。皆於是而奔匯。向若河渠深廣。蓄洩有方。即逢旱歲不能全收。而灌溉之功。亦可得半。即不然。而平日之蓄積。亦可撐持數月。以需大澤之至也。何至拋田棄宅。挈子攜妻。流離道路哉。水利之廢。即此可知矣。人方苦饑。而與之談水利。是可謂之迂圖。然　　上方賑饑。而即藉以興水利。不可謂非善策也。今甘霖一日不足。則賑費固不可已。臣竊以為徒費之於賑恤。不如大發帑金。遴遣大臣。將畿輔水利。盡行經理。既可接濟賑民。又可潛消旱潦。且轉貧乏之區為富饒。一舉兩得。似救時之急務。籌國之遠謨。莫以易此。臣請考之於古。證之於今。為　　皇上一一陳之。攷直隸為禹貢冀州之域。田稱中中。今土壤乃至瘠薄。東南農民。家有五十畝。十口不饑。此間雖擁數頃之地。常虞不給。雖其土燥人怠。風氣異宜。亦不應懸殊至此。漢張堪為漁陽太守。於狐奴開稻田八千頃。民有麥穗之歌。狐奴今之昌平也。北齊裴延?為幽州刺史。修古督亢陂。溉田百萬餘畝。為利十倍。督亢即今之涿州也。宋何承矩為河北制置使。于雄鄚霸州興堰六百里灌田。初年無功。次年大熟。承矩輦稻米入都。示朝臣。謗者乃息。邊民之食以充。明汪應蛟為天津巡撫。欲興水田。將吏皆不欲。應蛟乃捐俸自開二千畝。畝收四五石。惟早稻以?立槁。于是軍民始信閩浙治田之法可行。今東西二淀。即承矩之溏灤。天津十字圍。即應蛟水田之遺址。垂之竹冊。非比荒唐。又查　國朝李光地為巡撫。請興河間水田。言涿州水佔之地。每畝售錢二百。尚無欲者。一開成水田畝易銀十兩。上年直督高斌請開永定河灌田。亦云查勘所至。眾情欣悅。又臣聞石景山有莊頭修姓。家道殷實。能自引渾河灌田。比常農畝收數倍。旱潦不致為災。又聞蠡縣亦有富戶自行鑿井灌田。每逢旱歲。其利益饒。又聞現任霸州知州朱一蜚。于二三月間。曾勸民開井二十餘口。今頗賴之。證之近事。復確有據。則水利之可興也決矣。今請　　特遣大臣。齎帑金數十萬兩。前往河間天津二府。督同道府牧令。分委佐貳雜職。除運道所關。及滹沱正流。水性暴急。慎勿輕動。其餘河渠淀泊。凡有故蹟可尋者。皆重加疏浚。而又於河渠淀泊之旁。各開小河。小河之旁。各開大溝。皆務深廣。度水力不及則止。節次建立水門。遞相灌注。旱則引水入溝以溉田。潦則放閘歸河以洩水。其離水寥遠之處。每田一頃。掘井一口。十頃掘大塘一口。亦足供用。其中有侵及民田。並古陂廢堰為民業已久者。皆計畝均勻撥還。如此辦理。民情自無不踴躍樂從。即將現在之賑民。與外來遞回之流民。停其賑給。按地分段。派令就工。逐日給與工值。酌濟二三人口糧。甯厚無減。一人在役。停其賑糧二口。二人就役。停其家賑糧四口。其餘口與一戶皆不能執役者。仍照例給賑。其疏浚之處。有可耕種者。即借予工本。分年徵還。更請另　　簡大臣。齎帑金分巡直隸各府。一如河間天津二府辦理。雖所費繁多。而實為畿輔無窮之利。或曰北土高燥。不宜稻種也。土性沙?。水入即滲也。挖掘民地。易起怨聲也。且前朝徐貞明行之而立敗。怡賢親王與大學士朱軾之經理。亦垂成而坐廢。可為明鑒。臣請又一一言之。九土之種異宜。未聞稻非冀州之產。現今玉田豐潤。?稻油油。且今第為之興水利耳。固不必強之為水田也。或疏或濬。則用官資。可稻可禾。聽從民便。此不疑者一也。土性沙?。是誠有之。不過數處耳。豈?地皆沙?乎。且即使沙?。而多一行水之道。比聽其沖溢者。猶愈於已乎。不疑者二也。__若以溝渠為捐地。尤非知農事者。凡力田者務盡力而不貴多墾。語曰務廣者地荒。詩曰無田甫田。惟莠驕驕。今使十畝之地。損一畝之蓄水。而九畝倍收。與十畝之田皆薄入。孰利。況損者又予撥還。不疑者三也。至於前人之屢行屢罷。此亦有由。徐貞明有幹濟之才。所言亦百世之利。其時御史王之棟參劾。出於奄人勳戚之意。其疏亦第言滹沱不可開耳。未嘗言水田不可行也。但其募南人開墾。即以地予之。又許占籍。左光斗之屯學亦然。是奪北人之田。而又塞其功名之路。其致人言也宜矣。至營田四局。成績具在。公論難誣。當日效力差員。不無奉行未善。所以賢王一沒。遂過而廢之。非深識長算者之所出也。況非常之原。黎民所懼。所貴持久乃可有功。秦人開鄭白之渠。利及百世。而當時至欲殺水工鄭國。漢河東太守番係引汾水灌田。河渠數徙。田者不能償種。至唐長孫恕復鑿之。畝收十石。凡始事難。成事易。賡續以終之則是。中道而棄之則非。不疑者四也。至於水利既興之後。或招募農師。造作水器。與夫逐年作何經理。俾永無湮塞之處。應聽在事大臣。詳加籌畫。雖國家經費有常。然　　皇上視民如子。凡有賑恤。縱千萬帑金。亦無屯惜。即如現在開通京師溝道。已估費二十餘萬。以視興修一省水利。輕重較然。況此舉乃以阜財。非以費財。請又為　　皇上一一數之。天災國家代有。荒政未有百全。計口授糧。僅救死而扶羸。以工代賑。亦掛一而漏百。何如擲百萬於水濱。而立收國富民安之效。縱有堯災湯旱。亦可挹彼注茲。是謂無弊之賑恤。連年米價。　　聖懷屢?。盡停採買。豈可久行。捐監輸倉。亦非上策。若小民收穫素裕。自然二?有資。臣訪聞直隸士民。皆云有水之田。較無水之田。相去不啻再倍。是謂不竭之常平。且近畿多八旗莊地。直隸亦京兆股肱。皆宜致之富饒。始可居重馭輕。漢武帝徙豪民于關中。明成祖遷富家于帝里。固非王政。不失深謀。若水利既興。自然軍民兩利。是謂無形之帑藏。且雨者水土之氣所上騰而下澤也。土氣太甚。則水氣受制。故明臣魏呈潤徐光啟。皆以興水利為致雨之術。其言固未必確。然東南半壁。未嘗接踵告旱。而直隸近年以來。閔雨者屢矣。謂政事之缺失。乃　　聖人罪己之懷。諉氣數之適然。亦術士無稽之論。其實天人一理。理數相因。但使水土均調。自然雨暘時若。是謂有驗之調燮。且水性分之則利。合之則害。用之則利。棄之則害。故周用有言。人人皆治田之人。即人人皆治水之人。先臣張伯行亦主此論。又陸隴其為靈壽令。督民濬衛河。其始頗有怨言。謂開無水之河以病民。既而水潦大至。他邑苦者。獨靈壽有宣導。歲竟有秋。貨殖者旱則資舟。為國者備斯無患。是為隱寓之河防。抑臣更有進于此者。今生齒日繁。民食漸絀。愚臣區區。以為盡興西北之水田。盡闢東南之荒地。則米價自然平減。閭左立致豐盈。但事體至大。請先直隸為端。俟行之有效。另籌長策。次第舉行。樂利萬年之基。庶其在此。乞飭大臣詳議舉行。畿內幸甚。_
書徐貞明遺事|趙一清|賀編1827|卷一百八工政十四直隸水利中|史記河渠書。漢書溝洫志。詳關中水利。後代不都。故諸渠廢絕。不復可尋。明定鼎燕京。尤急漕務。惟資給東南之粟。講求輸運之便已爾。濬河以通漕。護漕則河傷。竭三吳之民力。上供天府之儲。而財用常憂其不足。我朝　　　世廟。憫閭閻之疾苦。思往哲之善政。特開水利營田府於近畿。誠至計也。觀於貞明奏議。及其首尾興革之由。實足以資採擇云。貞明字孺東。貴溪人。隆慶五年進士。歷官尚寶寺丞。建言在為工科給事中時。後竟罷歸。其父九思官工部郎。治張秋河。築減水橋於河濱。工成。永為利。趙文華出視師。九思不迎謁。坐以老致仕。亦循吏也。貞明之言曰。神京擁據上游。兵食宜取之畿甸。今皆仰給東南。豈西北古稱富強地。不足以實廩而練卒乎。夫賦稅所出。括民脂膏。而軍船夫役之費。嘗以數石抵致一石。東南之力竭矣。又河流多變。運道多梗。竊有隱憂。聞陝西河南故渠廢堰。在在有之。山東諸泉。引之率可成田。而畿輔諸郡。或支河所經。或?泉自出。皆足以資灌溉。北人未習水利。惟苦水害。不知水害未除。正由水利未興也。?水聚之則為害。散之則為利。今順天正定河間諸郡。桑麻之區。半為沮洳。由上流十五河之水。惟洩於?兒一灣。欲其不泛濫與壅塞。勢不能也。今誠於上流疏渠濬溝。引之灌田。以殺水勢。下流多開支河。以洩橫流。其淀之最下者。留以瀦水。稍高者。皆如南人築圩之制。則水利興。水患亦除矣。元虞集欲於京東濱海地築塘捍水以成稻田。招徠南人。俾之耕藝。北起遼海。南濱青徐。今宜倣集意特簡憲臣。假以事權。毋阻浮議。需以歲月。不取近功。或撫窮民而給其牛種。或任富室而緩其征科。或選擇健卒。分建屯營。或招徠南人。許其占籍。俟有成績。次及河南山東陝西。庶東南轉漕可減。西北儲蓄常充。國計永無絀矣。尚書郭朝賓以水田勞民。請俟異日。事遂寢。及貞明被謫。至潞河。終以前議可行。著潞水客談。以畢其說。其略曰。西北之地。旱則赤地千里。潦則洪流萬頃。惟雨暘時若。庶樂歲無飢。此可常恃哉。惟水利興而後旱潦有備。利一。中人治生。必有常稔之田。以國家之全盛。獨待哺於東南。豈計之得哉。水利興。則餘糧棲畝。皆倉庾之積。利二。東南轉輸。其費數倍。若西北有一石之入。則東南省數石之輸。久則蠲租之詔可下。東南民力。庶幾稍甦。利三。西北無溝洫。故河水橫流。而民居多沒。修復水利。則可分河流。殺水患。利四。西北地平曠。游騎得以長驅。若溝澮盡舉。則田野皆金湯。利五。游民輕去鄉土。易於為亂。水利興。則業農者依田里。而游民有所歸。利六。招南人以耕西北之田。則民均而田亦均。利七。東南多漏役之民。西北罹重徭之苦。以南賦繁而役減。北賦省而徭重也。使田墾而民聚。則賦增而北徭可減。利八。沿途諸鎮有積貯。轉輸不煩。利九。天下浮戶。依富家為佃客者何限。募之為農。而簡之為兵。屯政無不舉矣。利十。塞上之卒。土著者少。屯政舉。則兵自足。可以省遠募之費。甦班戍之勞。停攝勾之苦。利十一。宗祿浩繁。勢將難繼。今自中尉以下。量祿授田。使自食其土。為長子孫計。則宗祿可減。利十二。修復水利。則倣古井田。可限民名田。而自昔養民之政。漸可舉行。利十三。民與地均。可倣古比閭族黨之制。而教化漸興。風俗自美。利十四也。譚綸見而美之。曰我歷塞上久。知其必可行也。御史蘇瓚徐待給事中王敬民俱疏薦之。乃進貞明少卿。賜之敕。令往會撫按勘議。瓚亦獻議曰。治水與墾田相濟。未有水不治而田可墾者。__畿輔為患之水。莫如盧溝滹沱二河。盧溝發源於桑乾。滹沱發源於泰戲。源遠流長。又合深易濡泡沙滋諸水。散入各淀。而泉渠溪港。悉注其中。以故高橋白洋諸淀。大者廣圍一二百里。小亦四五十里。每當夏秋淫潦。膏腴變為瀉鹵。菽麥化為萑葦。甚可惜也。今治水之策有三。濬河以決水之壅。疏渠以殺淀之勢。撤曲防以均民之利。並下貞明相度。戶部尚書畢鏘亦力贊之。採貞明議為六事。請郡縣有司。以墾田勤惰為殿最。地宜稻者。以漸勸率。宜黍宜粟者如故。不遽責其成效。召募南人。給衣食農具。俾以一教十。能墾田百畝以上者。即為世業。子弟得寄籍入學。其卓有明效者。倣古孝弟力田科。量授鄉遂都鄙之長。墾荒無力者。貸以穀。秋成還官。旱潦則免。郡縣民壯。役止三月。使疏河芟草。而墾田則募專工。帝悉從之。命貞明兼監察御史。領墾田使。有司撓者劾治。貞明乃先詣永平。募南人為倡。墾田至三萬九千餘畝。又遍歷諸河。窮源竟委。將大行疏濬。而閹人勳戚之佔閒田者。恐水田興而已失其利。爭為蜚語。流入禁中。御史王之棟家畿輔。遂言必不可行。且陳開滹沱河不便者十二。帝惑之。令停役。并欲追罪建議者。用閣臣言而止。貞明識敏才練。慨然有經世志。京東水利。實百世利。事初興而即為浮議所撓。論者惜之。初議時。吳人伍袁萃謂貞明曰。民可使由。不可使知。君所言得無太盡耶。貞明問故。袁萃曰。北人懼南漕儲派於西北。煩言必起矣。貞明默然。已而竟如袁萃言。此萬歷三十年事。終明代良策。無有逾此者。_
查勘畿南水利情形疏雍正三年|朱軾|賀編1827|卷一百八工政十四直隸水利中|欽惟我　　皇上宵旰勤勞。無刻不以民依為念。茲因直隸偶被水澇。軫?窮民。　　命臣等查勘情形。興修水利。務祈一勞永逸。所以為民生計者。至矣盡矣。臣等自出京至天津。歷河間保定順天所屬州縣。相度高下原委。諮訪地方耆老。所有各處情形大略。謹為　　皇上陳之。__竊直隸之水總會于天津以達于海。其經流有三。自北來者為白河。自南來者曰衛河。而淀池之水貫乎二河之間。是為淀河。白衛為漕艘通達之要津。額設夫役錢糧。責成河官分段歲修。而統轄于河道及直隸總督。邇年白河安瀾。無汎溢之患。唯飭河員加謹防護。可保無虞。衛河發源河南輝縣。至山東臨清州。與汶河合流東下。河身陡峻。勢如建瓴。德棣滄景以下。春多淺阻。一遇伏秋暴漲。不免沖潰泛溢。查滄州之南。有磚河。青縣之南有興濟河。乃昔年分減衛水之故道。今河形宛然。閘石現存。應請照舊疏通。於往時建閘之處。築減水壩。以洩衛河之漲。又靜海縣之權家口。潰堤數丈。沖溜成溝。直接寬河。東趨白塘口入海。亦應就現在河形。逐段開疏。於決處築壩減水。均於運河有益。白塘口入海之處。舊有石閘二座。磚河興濟二河之委。應開直河一道。歸併白塘出口。澇則開閘放水。不惟可殺運河之漲。而河東一帶。積澇亦藉消洩。且海潮自閘內逆流。遇天時亢旱。則引流灌溉。溝洫通而水利溥。滄青靜海天津。數百里斥鹵之地。盡為膏腴之壤矣。至沿河一帶堤工。大半低蕩。應飭修築高厚。仍令總督將玩忽河官參處。以警將來。此治衛河之大略也。至東西二淀。跨雄霸等十餘州縣。廣袤百餘里。畿內六十餘河之水。會於西淀。經霸州之苑家口會同河。合子牙永定二河之水。按此係當日情形永定子牙皆不入今淀匯為東淀。??水之所瀦蓄也。數年以來。各淀大半淤塞。惟憑淀河數道通流。一經暴漲。不惟淀河旁溢為災。凡上流諸水之入淀者。皆沖突奔騰。漭泱無際。總緣東淀逼窄。不能容納之故也。故治直隸之水。必自淀始。凡古淀之尚能存水者。均應疏濬深廣。併多開引河。使淀淀相通。其已淤為田疇者。四面開渠。中穿溝洫。河達於渠。渠達於河於淀。而以現在淀內之河身。疏瀹通暢。為眾流之綱。經緯條貫。脈絡交通。瀉而不竭。蓄而不盈。而後圩田種稻。旱澇有備。魚?蜃蛤萑蒲之生息日滋。小民享淀池之利。自必隨時經理。不煩官吏之督責。而淀可常治矣。周淀舊有堤岸。加修高厚。無堤之處。量度修築。其趙北苑家二口。為東西二淀咽喉。趙北口堤長七里。現在板石橋共八座。俱應升高加闊。並於易陽橋之南。添設木橋一座。堤身加高五六尺。橋空各浚深丈餘。每橋之下。順水開河。直貫柴伙淀而東。苑家口之北。新開中亭河。近復淤塞。應疏濬深廣。其上流玉帶河對岸為十望河舊道。應自張清口開通。由老堤頭入中亭河。會蘇橋三岔河。達於東淀。庶咽喉無梗。尾閭得舒。可無沖溢之患矣。子牙永定二河。以淀為壑。淀廓而後河有歸。亦必河治而後淀不壅。此治二河之法所當熟計也。子牙為滹漳下流。清濁二漳。發源山西。至武安縣交漳口會流。經廣平正定。而滹沱滏陽大陸之水會焉。唐人言漳水獨自達海。請以為瀆。可知天津歸海之水。以子牙為正流。其餘諸水。皆附以達海。夫以奔騰注海之勢。遮之以數百里紆迴曲折之堤。河身淤墊。高於平地。兩岸相距。不過數丈。舊時支港岔流。一概堙塞。欲其不沖不泛。安可得乎。考任邱舊誌。子牙下流。有清河夾河月河。皆分子牙之流。同趨於淀。今宜尋求故道。開決分注。以緩奔放之勢。永定河俗名渾河。其源本不甚大。所以遷徙無定者。緣水濁泥多。河底逐年淤高。久之洪流壅滯。必決向窪下之地。其流既改。故道遂堙。今應於每年水退之後。挖去淤泥。俾現在之河形。不致淤高。庶保將來不復遷徙。二河出口俱在東淀之西。淀之淤塞實出於此。臣等面奉　　諭令引渾河別由一道。此　　　聖謨遠照。經久無弊之至計也。__今應自柳岔口引渾河稍北。遶王慶坨之東北入淀。子牙河現由王家口分為二股。今應障其西流。約束歸一。兩河各依南北岸分道東流。仍於淀內築堤。使河自河而淀自淀。河身務須深濬。常使淀水高於河水。仍設淺夫隨時挑濬。毋令淤塞兩河。淀內之堤。至三角淀而止。?三角一淀。為眾淀之歸宿。容蓄廣而委輸疾。但照舊開通。逐年撈濬。二河之濁流。自不能為患。而萬派之朝宗。可得安瀾矣。此廓清淀池。調劑二河之大略也。再各處隄防。沖潰甚多。應俟堤內水洩。興工修築。其高陽河之柴淀口。河身南徙。舊河淤塞斷流。應速挑濬。復其故道。新河之南。界連任邱。有古堤一道。亦沖潰數段。以致任邱西北村莊。盡被淹沒。鄚州一帶通衢。宛在水中。現今任令詳請開挑淀堤消洩。亦應俟水退之後。照舊修築。並墊高行路。以便往來。又新安之雹河。自西折東。遶縣治之南入淀。而徐河會入漕河。復自劉家莊泛濫而下。新安正當二河之衝。每遭漂沒之患。應於三台村南開河一道。引漕河之水會入雹河。由縣之正北入應家淀。南岸築堤。以護縣治。凡縣屬之大小?淀。俱可以圩田種樹。尚須逐一查勘。俟來春具奏。_
營田四局工程序直隸通志|ANON|賀編1827|卷一百八工政十四直隸水利中|雍正三年秋。直隸水。既賑既貸。烝民既乂。　　天子乃臨軒而咨。命怡賢親王曰。畇畇畿甸。非三代井畝之區乎。平衍千里。率多汙下。而無一溝一澮流行而翕注之。不達於川。乃瀦在田。非地利之異於古。乃人事之未修也。夫水聚之則為害。而散之則為利。用之則為利。而棄之則為害。倣遂人之制。以興稻人之稼。無欲速。無惜費。無阻於浮議。於是以大學士臣朱軾為輔行。?歷三輔。所以為疏瀹排決計者甚備。經度高下。酌量蓄洩。一切引水溉田之法。課導補助旌?鼓舞之方。咸條例以請　　指授。乃遵而行之。四年。先之灤玉諸州邑。濬流圩岸。建閘開渠。皆官為經理。而工本之費。借帑以給。歲納什一焉。是秋。田成歲稔。凡一百五十頃有奇。而民間之聞風興起。自行播種者。若霸州文安大城保定新安安州任邱。共七百一十四頃有奇。皆於積潦停洳中隨方插蒔。盡獲收穫。於是爭求節水疏流。以成永利。而四局之設。自茲起矣。一曰京東局。統轄豐潤玉田薊州寶坻平谷武清灤州遷安。自白河以東凡可營田者咸隸焉。一曰京西局。統轄宛平涿州房山淶水慶都唐縣安肅新安霸州任邱安州行唐新樂滿城。自苑口以西凡可營田者咸隸焉。一曰京南局。統轄正定平山井陘邢臺沙河南和磁州永年平鄉任縣。自滹沱以西。凡可營田者咸隸焉。一曰天津局。統轄天津靜海滄州。暨興國富國二場。自苑口以東凡可營田者咸隸焉。局各有長有副。有效力委員。凡相度估料開築建造。皆委員與地方官偕。而查報地數花名。給發農本。則耑責之地方官。田成工訖工程工本。胥令守土者遵前規而以時達之水利營田府。當是時。　　上方以和衷協助。期地方文武之吏。而　　特諭賢王舉劾之。故以勤於田功。立膺顯擢者有矣。一時守令。皆慕而思奮。夫官之所先。民罔敢後。是故事易集而功易成。自五年分局。至於七年。營成水田六千頃有奇。于是天心助順。歲以屢豐。總秸積於場圃。?稻溢於市廛。　　上念北人不慣食稻。恐運糶不時售。大賈居積。則賤而傷農。於每歲秋冬。發帑收糴。民獲厚利。向所稱汙萊沮洳之鄉。率富完安樂。豳吹蜡鼓相聞。可謂極一時之盛矣。八年。賢王薨。司局者無所稱稟。令不行于令牧。又各以私意為舉廢。九年。大學士臣朱軾河道總督臣劉於義奏請遣太僕卿臣顧琮。乘傳稽覈之。除距水較遠。地勢稍高。須車戽而升者。聽民隨便種植外。其餘水與地平。無煩汲升之處。取地方官永遠可為水田結狀。著籍存戶部。荒廢者查參如例。議設觀察使二員。兼以憲職。分轄京東西。督率州縣開營可田地畝。無力者。貸以牛種之費。秋收扣還。所有舊田圍渠閘洞修治俾無壞。又設副使二員。出資經理。以為民倡。我　　皇上愛養元元。與之圖萬世之安。則營田樂利之政。必將垂裕無疆。所謂盡溝洫之力。以佐平成之績者。與神禹比隆。不可以不紀也。故詳志之。以著實效云。_
畿南請設營田疏雍正三年|朱軾|賀編1827|卷一百八工政十四直隸水利中|竊周禮遂人所掌。畎遂溝洫澮川之制甚備。澇則導畎之水達於川。旱則引川之水注於畎。此所以歲不能災也。今南人溝洫之制。雖不如古。然陂堰池塘。為旱潦備者。無所不至。北方本三代分田授井之區。而畿輔土壤之膏腴。甲於天下。東南濱海。西北負山。有流泉潮汐之滋潤。無秦晉巖阿之阻格。豫徐黃淮之激盪。言水利於此地。所謂用力少而成功多者也。宋臣何承矩於雄鄚霸州平永順安諸軍。築隄六百里。置斗門。引淀水溉田。元臣託克託大興水利。西自檀順。東至遷民鎮。數百里內。盡為水田。明萬歷間徐貞明汪應蛟言之鑿鑿。試之有效。率為浮議所阻。自是無復有計議及斯者。農民終歲耕耨。豐歉聽之天時。一遇雨暘之愆。遂失秋成之望。臣等竊意潤物者水。其為人害者。由人不能用水也。農田之利興。則泛濫之害去。惟是小民可與樂成。難於慮始。水耕火耨。沾體塗足之苦。非惰農所能任。而疏濬修治之工費。又窮民所不能支。以數百年未興之利。謀之窮惰難與慮始之民。此亦事勢之最難者矣。臣等請擇沿河瀕海。施功容易之地。若京東之灤薊天津。京南之文霸任邱新雄等處。各設營田專官。經畫疆理。召募南方老農。課導耕種。小民力不能辦者。動支正項。代為經理。田熟歲納十分之一。以補庫帑。足額而止。其有力之家。率先遵奉者。圩田一頃以上。分別旌賞。違者督責不貸。有能出資代人營治者。民則優旌。官則議?。仍照庫帑例。歲收十分之一。歸還原本。至各屬官田。約數萬頃。請遣官會同有司。首先舉行。為農民倡率。其濬流圩岸。以及瀦水節水引水戽水之法。一一仿照成規。酌量地勢。次第興修。一年成田。二年小稔。三年而粒米狼戾。小民?水田收穫之豐饒。自必鼓舞趨效。將可通水之處。無非多稔之鄉矣。抑臣等更有請者。從來非常之利。言之而不行。行之而不究者。非局外之浮議為阻。實局中之規畫未周也。臣等恭聆　　訓旨。凡民間之小屋。有礙水道者。加倍償價。大哉　　王言。順人情而溥美利。無過於是。臣等伏念濬河築圩。損數夫之產。利千耦之耕。甚而富家百頃。俱享平成。貧人數畦。偏值挖壓。若概償官價。不惟所費不貲。亦非民情所願。計畝均攤。通融撥抵。視本田畝數。加十之二三。其河淀窪地。已經成熟報升。必須挖掘者。將附近官地。照數撥補。如有豪強惑於風水。抗拒不遵者。嚴加治罪。如此則事無中撓。人皆樂從矣。至浮議之惑民。其說有二。一曰北方土性不宜稻也。凡種植之宜。因地燥溼。未聞有南北之分。即今玉田豐潤滿城涿州以及廣平正定所屬。不乏水田。何嘗不歲歲成熟乎。一曰北方之水。暴漲則溢。旋退即涸。能為害不能利也。夫山谷之泉源不竭。滄海之潮汐日至。長河大澤之流。遇旱未嘗盡涸也。況陂塘之儲有備無患乎。此等浮議。雖愚民易為所惑。臣等宣布　　皇仁。悉心開諭。無不感激歡騰。勸功趨事。其農田水利。區畫條目。容臣等博採熟商具奏。_
畿輔水利疏康熙十一年|御史徐越|賀編1827|卷一百八工政十四直隸水利中|目今天下重計。莫過于　天庾之積儲。王制云。國無九年之蓄曰不足。無六年之蓄曰急。今縱不得有九年六年之蓄。而支粟備及三年。亦可有恃無恐。乃臣考之太倉。每歲漕糧所入。僅足敷一歲所出之數。現值江浙飢凶。淮黃梗阻。已有歲運不能足額。抵通不能如期之虞。萬一天災再告。民間之輸輓難前。　　皇上之蠲賑莫繼。今無論東南之凋瘵。無策以拯。即京師數千百萬官民軍旗人等。能無米而炊乎。此時而始為區畫。亦已晚矣。查漕糧原為常額。每年尚可?餘。祗緣每年有一百六七十萬澇糧之給。遂至空倉而出。但八旗丁貧而恃地以為生。地復荒矣。而澇糧不行撥給。將何賴焉。若得因地制宜。使八旗不致荒澇。則可以家給人足。而澇糧得以議省。澇糧一省。則每歲有一百六七十萬之存剩。不三年而即可有四五百萬之積儲。雖遇天時凶災。河道阻塞。而　國家有備無患。非萬年根本之重計乎。臣請詳悉為我　　皇上陳之。冀州之域。古稱燕趙。從來膏沃自給。不盡仰食於東南。特以人事未盡。遂將自然之地利。廢置不講。以致水旱皆災。歲無常獲。夫畿輔八郡。西北高而東南下。其大勢也。而各郡之中。各有高下平原之異。如京東遷安密雲灤薊諸邑。泉從地湧。水與田平。稍施疏決。即歸畝甽。今聽其漫野而去。故陰雨稍勤。土膏方能潤澤。旬日不雨。禾苗遂慮焦枯。此近水而不知水利者也。若於近泉之處。為坡為塘。蓄山泉之水。以備亢暘。則岡瘠之場。灌溉有資。而山磽為沃野矣。如廣平大名所屬州縣。為洺滏漳衛諸河經流之處。皆古受井田地也。今漫衍千里。曠然平原。曾無丈尺之渠。以瀦瀉其間。故雨暘依時。可幸有獲。倘霪雨連綿。遂可墊沒。此視水為有害而無利者也。若於諸河平廣之區。為閘為堰為溝為洫。俾水遶田間。以時蓄洩。即使夏秋漲潦時至之水。亦有所游盪寬緩。而無決嚙之憂矣。至河間保定所屬各州縣。聚滹沱漳淀瀉于下流。而入海之道。僅有一渠。宣洩不及。故壅塞旁溢。平陸廬舍。盡成沮洳。此受水之害。而不能收水之利者也。若訪古來舊堰廢渠。盡為開導。使水去無所壅。而下濕之地。?為瀦水之所。使水有所鍾。其近水可以耕乂者。為圩為隄。使外為洪浸。而內成阡陌。倣東南車汲之法。防洩以備旱潦。則萑葦之藪。皆南畝矣。他如各郡之中。各有高卑錯雜。悉相其地勢高卑。因勢利導。庶幾向之聽豐凶于天時者。一視勤惰于人事。人事修舉。而天時不害。地利咸登。非但八旗屯丁。車篝之祝既盈。倉糧之撥可以無藉也。即各府民田。不由此而盡墾乎。東南之民力。不由此而可甦乎。即近畿之盜賊。亦不由此而寢息乎。何也。溝洫圩岸。非一人一家之事也。源遠流長。支分派別。百里數十里。利害共之。今不論滿丁漢民。悉起而修治。既無容有勢豪之霸佔。又無容有惰農之堙弛。婦子胼胝。欲不朝夕於隴畝。不可得也。則三輔無不墾之田也。夫東南漕糧。民間交兌。及漕船歲修行月諸費。以至抵通盤剝。大約漕米一石到倉。合公私計之。費銀四五兩不等。而領出澇糧。及運軍餘米。在京賣價。不過八九錢耳。民力徒困。而　國計何裨。今西北水利一興。則米穀多而販糶廣。將來可照改折解銀。在于本京收買足額。　朝廷之上。歲可增改折銀數百萬兩。而東南辦漕之民力。即可望甦于頻飢之餘也。至于西北米多價重。物力自饒。而生理各足。況且溝渠繡錯。既無曠土。春作秋收。復無遊民。又誰復為飢寒所迫。禦人為暴。甘罹盜賊之刑者。此又不弭盜而盜自弭者也。臣故曰。積漕利　國。富旗安民。莫有過于大興畿輔水利者也。然必特設專官。盡力修治。毋排于異議。而嚴核其考成。其不奏功而積效者。未之有也。_
畿輔治水策|王善橚|賀編1827|卷一百八工政十四直隸水利中|穀資五行以生。而水為先。故六府始水而終穀。大禹決川距海。濬畎澮距川。水害除而水利亦出。故盡力乎溝洫以備旱澇。周禮遂人治遂溝洫澮川。稻人掌?防溝遂列澮。匠人為溝洫。並舉川淵。水利其昉于三代乎。馬氏端臨。謂秦廢井田。而水利之說乃興者。誤也。禹貢則壤成賦。雖總秷秸粟米但賦于甸服。而貢達于河。漕運?肇端焉。漢書溝洫志。則備論溉田漕粟矣。今夫西北之水。所以不同于東南者。東南地平。流濬而土面堅實。故水之盈涸也徐。而致淤也緩。西北山多。流湧而土面浮疏。故水之盈涸也驟。而致淤也速。嘗觀畿輔之間。冬春水涸。大澤名河。多可徒涉。一遇伏秋。山水迅發。奔騰衝突。小者鉅而鉅者橫。暴漲則泛溢道塗。消滯則闐塞河淀。此其較難收利於東南者也。竊謂畿輔之水。源之當濬者少。流之當暢者多。怒之當殺者多。衝之當遏者少。其務瀦之而使有所容者。在清理淀泊而勿令淺隘占耕也。其豫防之而使不得逞者。在開河分水而非徒隄?所能捍禦也。水勢以永定滹沱為大。白河苑口河次之。蓄洩以東西淀為大。塌河淀七里海次之。永定河亦曰渾河。亦曰盧溝河。亦曰黑水河。亦曰無定河。其上游曰桑乾河。發源太原之天池。伏流至朔州馬邑之金龍池溢出。是為桑乾。東下大同。抵宣府。保安州雁門雲中應州諸水。皆會穿西山。自宛平之盧溝橋。至永清之朱家莊。匯狼城河。注西沽。激蕩善徙。故元史稱小黃河。康熙三十七年。疏濬順軏。　賜名永定河。滹沱河源出山西繁峙縣太戲山。流經太原。入直隸。經平山靈壽正定。至衡水縣界。出焦罔滏水貫甯晉泊而來入之。經冀州武強獻縣河間青縣。經大城縣之子牙村。名子牙河。匯于武清三角淀。即水經所云。右出為澱。北為濊口者也。按周禮并州。其川滹池。唐書五行志。永?開成間。滹沱河皆溢。害稼。永定滹沱二河。質濁而力最強。白河即北運河也。亦曰潞河。亦曰沽水。亦曰白遂河。源出宣化府龍門縣。經密雲縣。赴通州北關。與溫榆河合。源高勢峻。至天津三岔口。與南運河會。迄大沽口入海。大沽口即大直沽也。土人謂之海門。苑口河即玉帶河也。出自西淀之貓兒灣。至霸州而拒馬桑乾胡良霸水皆會焉。故名會同河。今諸河雖改流。而仍總會順天保定正定三府西山一帶三十餘河之水。河身深寬。不逾二十丈。勢不能容。則湍悍為暴。欲其恬然而會於東淀也難。白河苑口皆當重浚者也。西淀跨雄新數邑之境。拒馬河發源易州廣昌之淶山。挾琉璃河淶濡諸派為白溝河入之。豬龍河自高陽來會。唐沙滋三水入之。是淀也。析之則曰柴伙淀。曰燒車淀。曰雜淀。唐志所稱莫州九十九淀也。西淀之水。會為一河。分為三汊。而會於東淀。東淀延袤霸州文安大城武清東安靜海之境。七十二清河之所匯瀦也。永定河自西北來。子牙河自西南來。咸入之三角一淀。當直隸全局之水。游衍而節宣之。自河頭至丁字沽。入北運河。顧東西各淀。皆不免淤淺。就中三角淀所關尤鉅。若夫天津縣之塌河淀。即北運河筐兒港藉以蓄洩者。寶坻縣之七里海。即北運河青龍灣藉以蓄洩者。皆無大源而易涸。此不可聽民乘涸占耕者也。由斯以觀。則水之源委清濁分合強弱明。而施功之先後緩急亦略可?矣。朱子云。治水先從低處下手。郭子敬治盧溝河。言當開減水河。令其深廣。說者謂欲治直隸之水。莫如擴達海之口。欲擴達海之口。莫如減入口之水。又謂凡各屬所有古瀆舊港。當因勢乘便。酌量開通。近泊者導之入泊。近河者導入之河。近淀者導之入淀。然則審水性。酌地勢。訊土著高年。多穿溝渠。以殺上流。加濬河淀。以洩下流。善建版閘。以收實用。或於南北運各建壩開河。分途入海。俾海口水減。其出寬然。勿使河員但保隄工。而不問淤暢。勿使小民私取微利。而或侵淀泊。庶幾怒衝自消。運河無害。溉田得利。霸保文大青靜之澤國。胥為樂國。億萬載其平成乎。_
磁州計板開閘議雍正五年|正定府知府童華|賀編1827|卷一百八工政十四直隸水利中|為請定計板開閘之法。以均水利事。竊查滏陽河發源磁州。從前州民欲獨擅其利。既建東西兩閘。復於東閘之下。建第三閘以束之。每遇三月以後。八月以前。三閘盡閉。永年曲周之民。思沾涓滴而不可得。官吏商民。屢詳屢告。因屬隔省。莫能控制。經怡親王奏明。將磁州改歸直隸廣平府。磁人失其所恃。轉而降心相從。嗣戶部議准前守張廷勷條奏。定以磁州兩閘。五日啟放。然未定作何啟放章程。若令閘板盡啟。則建瓴之勢。溝澮之水。一日可盡。目下既慮偏枯。將來必致爭奪。職等親臨相度。詳加酌議。磁州西閘。在西門外十二里。地名槐樹村。閘有七洞。每洞下板八塊。每塊以地畝尺一尺三寸為度。積水至六板。即可分注溝渠。至八塊而各田充足矣。請自二月三十日以後。將閘板全下。每月開放六次。放閘之法。水底?板六塊。水面去板二塊。使本地之溝水常滿。而下游之餘波不絕。既不遏水以病鄰。亦不竭上以益下。爭端可永息也。東閘在城東二十里。地名琉璃鎮。閘止一洞。下板十三塊。每塊以一尺為度。使與西閘同日啟放。放閘之法。水底?板九塊。水面去板四塊。每啟閘之時。委官看視。水與板平即止。以五日一啟為率。其東閘下十五里。地名閻家淺。州人建有第三閘。此處地勢極低。攔河收束。水難下灌。應飭拆毀此閘。不許復健。查張廷勷條奏一案。現行各地方官會議。恐磁永官民。各執己見。未能均平水利而服眾心。職奉委南局。親勘確訪。集思廣益。仿唐臣李泌明臣湯紹恩西　湖三江兩閘計板放水之遺規。酌定成法。實可經久。乞飭祇遵。於水利田功。大有裨益矣。_
西北水利議|許承宣|賀編1827|卷一百八工政十四直隸水利中|天下無無水之地。亦無不可以溉田之水。古者眾建諸侯。各食其地之所入。其時稱沃饒者。率在西北。不聞其仰食東南也。魯僖十三年。晉乞糴於秦。明年秦乞糴於晉。又明年晉饑。秦伯餼之粟。?天行遠不過千里。故告饑於鄰封。即粟行五百里之意也。夫西北之所以沃饒者。以溝洫之制未壞也。水之流盛於東南。而其源皆在西北。用其流者利害常兼。用其源者有利而無害。其或有害。則不善用之之過也。古井田之制。夫間有遂。十夫有溝。百夫有洫。千夫有澮。萬夫有川。川者水之匯也。萬夫之所恃賴也。旱則川之水可由澮以入於洫。由洫以入於溝。由溝以入於遂。而田不病燥。溢則遂之水可達於溝。溝之水可達於澮。澮之水可達於川。而田不病濕。秦人盡壞其制。後世莫能復。間有言西北水利者。而卒不行。或行之未久輒罷。無他。狃於常行習見。而不肯輕犯難成之事也。水利不興。則地寶不登。即有藝來牟稷黍諸旱穀。而所入不足以應長吏之追呼。於是有棄田不求直而無一人受者。而欲募民墾荒。興水利。其誰應之哉。然則虞集所云以百夫耕者為百夫長。以千夫耕者為千夫長。以萬夫耕者為萬夫長。命以官。給以祿。我知其不可以勸民也。集之議不行於當日。丞相脫脫乃行之於至正間。則以工價農器牛種諸費。悉取給於官。其時鈔法大行。散之於下者。復收之於上。故給鈔五百萬錠。內帑不虧而費用足。明以來鈔有散而無收。則雖起脫脫。於今日亦不能以虛名而邀實利也。且吾欲興水利以墾萊田。而潤泉在其上。陂池在其下。民間熟田錯雜其間。夏秋霖潦大作。則潤泉之水。奔潰四出。其勢無由達陂池以會於川而入於河。故西北不獨亢暘之足憂。而亦汎溢之可慮。自非於民間熟田。相其水勢所趨。令捐棄尺寸以行水。水道不可得而通也。然而或鑿其右。或掘其左。或穿其腹。或斷其背。壞本氓自有之疆甽。成他家公用之水利。自非厚償其直。其誰與我。然則水利終不可興乎。曰不然。國家廣開事例。所以佐軍需也。今陬澨次第底定。將停諸事例以澄序官方矣。何不即用見開之例。於西北各省。每縣增設農田官。此日之品級。與他時陞轉。皆得比於縣令。而以其應捐納之數。募耕夫。庤錢鎛。買犢儲種。并償民之棄熟田為水道者。五年復其租。以代廩祿胥役之費。又五年乃覈其賦額。以為殿最。隸之於藩司。而上之於計部。額滿乃得遷。不稱職者罷之。將人人自奮於功名。新田賴以墾。而熟田亦得享其利。下可因農事以進身。上可資本富以足國。行之久而西北之粟米日增。即東南之歲漕可漸減矣。國家漕運。歲費鏹四百餘萬。僅得米四百餘萬石。比民間中歲之直已過之。而民之加折贈耗不與焉。況乎河漕大臣。下至閘務諸冗職經費。以及每歲治河所需樁木麻柳薪芻等費。尤不可勝計者哉。又況東南?稻之田。所資以灌溉。率江湖河淮下流之水。一旦奔騰衝激。時有漂土沒稼之患。未可常恃以實西北。豈若治其上流。開溝洫以行水。築隄岸以障水。為梯田以受水。濬陂池以瀦水。桔?以導其出入。壩以時其啟閉。有全利而無小害也哉。是則燕豫秦晉齊魯皆可通行。不必虞集之京東瀕海也。不必脫脫之河間保定密雲順義也。將見所在皆腴壤。東南漕粟。可盡改為折色。民無兌糧之費。不蠲賦而筋力以舒。國家歲省四百餘萬之金。不煩輸將。而天庾常滿。亦何憚而久不為也。或曰漢孝武設搜粟都尉。明帝置宜禾都尉。三國時有典農中郎將。是宜以武職領之。如近日衛所屯營守備可矣。余曰不然。訓農非親民之官不可用。三代時鄉大夫遂大夫皆文臣也。彼知有功得遷。必自愛而勤於其職。吾見古孝弟力田之科。且由是可復。而國家亦豈有名器濫用之失哉。_
覆奏酌辦水利疏乾隆二十七年|方觀承|賀編1827|卷一百八工政十四直隸水利中|查工部侍郎范時紀奏請飭直隸州縣。于低窪之處。疏濬種稻一摺。奉　　旨此不過偶以近來一二年間。雨水稍多。竟似此等地畝。素成積潦之區。殊不知現在情形。乃北省所偶遇。設遇冬春之交。晴霽日久。便成陸壤。蓋物土宜者。南北燥濕。不能不從其性。即如附近昆明湖一帶地方。試種稻田。水泉最便。而蓄洩旺減不時。灌溉已難遍給。倘將窪地盡令改作秧田。當雨水過多。即可藉以瀦用。而雨澤一歉。又將何以救旱。從前近京議修水利營田。未嘗不再三經畫。始終未收實濟。可見地利不能強同。但范時紀既有此奏。著寄方觀承閱看。或有可以隨時酌採。於目下疏消之法。裨補一二者。該督悉心籌議具奏。欽此。臣思南北地利。不能強同。非人力所可變易。細繹　　訓諭。畿地農田情形。已荷　　聖明燭照。臣查范時紀原奏。有可隨宜酌採。查京南州縣窪地。有應種稻。並可以寓疏消之法者。惟霸州東北煎茶鋪等濱淀數村。又與文安接壤之畢家房宋家莊等十數村。下濕停潦。每於消餘一二尺後。不能驟涸。而地勢平衍。土性澤埴。乾隆二十四年秋澇。曾於次年試種稻秧。竟獲有收。今年九月內臣查勘文霸積水。面交該州縣督令村民照前經理。而貧戶無力得種。因該州貯有侍郎王鈞捐存營田工本銀一千五百兩。每年照例貸助佃民。隨飭於餘存項內。動銀借給。該處村民領種。秋收免息還官。如來年乾涸。無從得水。仍聽照舊播種黍粟。以從民便。此外又有保定府屬安州之壘頭村新安縣之馬定寨一帶近淀窪地。土脈亦云宜稻。已於淀水落後。將安州淀頭閘。新邑端村東西二閘。開放積水。俟窪水內外相平。酌看其瀦存之深淺盈絀。亦仿照霸州暫種稻田事宜辦理。既資補救。並寓疏消。見可而行。不無裨益。至如固安沙地。非稻所宜。寶坻津靜青滄。皆水鹹土。天津藍田久廢。是其明驗。且為諸河下游。河淀相連。古窪排列。既不可以築隄湮水。亦非尋常溝濠所能宣洩。向來皆俟海河運河水退。大勢乃得減掣。其中一水一麥之地居多。非蓄洩即事秋耕者可比。況侵耕占種致妨水道。近日河工正坐此患。尤未便一概而施也。至於大道開溝。及濬復田間渠路。修築舊有隄?。或勸用民力。或以工代賑。經臣分委道府查勘。通飭各屬。上緊籌辦。已節次據報開工。容臣另行彙奏。_
覆黎河帥論北方水利書山右集|程含章|賀編1827|卷一百八工政十四直隸水利中|自到山東之後。檢查舊卷。無歲不報水災。在　國家則須議賑議蠲。帑多耗費。在百姓則耕而不穫。戶鮮?藏。飢寒之餘。流為盜賊。是正本清源之法。必先除去水災。故多刊告示。勸民疏通河道。高築隄防。然百姓樂於觀成。難與圖始。非地方官平日善政得民。竊恐觀望徘徊。鮮有實效。今讀來教。諄諄以水利相勸勉。敢不拜嘉。惟北省興修水利以資灌溉則南漕可以量減之說。私心尚有未盡然者。敬為左右陳之。天下之大利在農。古今之大害在水。能去其害而收其利。則民食足而國亦富饒。此君相所以貴裁成也。昔者禹平水土。盡力溝洫。濬畎澮距川。而天下大治。殷人不知修水利。乃至五遷以避河。周人復修禹政。十夫有溝。百夫有洫。千夫有澮。萬夫有川。故能使上下公私。交受其利。可謂盡美盡善矣。然三代以前。所以不須轉漕東南。中土不虞乏食者。非必盡溝洫之故。緣其時天子與諸侯。各君其國。各子其民。王朝事簡。設官無多。而又寓兵於農。不須糧餉。故第收畿內之粟。已足供王國之需。今則中外一統。天下之政。取裁京師。官職之眾。甲兵之多。千倍于昔。雖起禹湯文武于今。亦不能不轉東南之粟。以供京師之食。道固然也。自阡陌開而溝洫之制遂壞。二千年來。不能復古。豈惟人事。亦若天時地利物性人心。皆有斷斷難復之勢。何者。北方水利。始於虞文靖公。至明徐氏貞明。而大暢其旨。而卒不能行。然尚可諉之曰。上無聖明之君。下無賢達之臣。故至此。至我　朝　　　世宗憲皇帝。以聖祖文武之姿。主持於上。又得怡賢親王與高安朱文端公。贊襄於下。選用才俊為屬。大興直隸水利。分設四局。經理三年。用銀至數百萬兩。開田七千餘頃。可謂千載一時。大有成效矣。乃自怡賢親王薨逝後。曾不數年。而荒廢殆盡。其故何哉。且夫小民之趨利也。如水之就下。難以嚴刑峻法防之。猶不能禁也。苟水利之有便於民。何致棄成功而不悔。乃旋作旋廢。毋亦天時地利土俗人情。與夫牛種器具之實有未便者乎。何則。種稻必資雨澤。東南山多。春夏積陰。故常多雨。播種栽秧。可以按節而作。西北地皆平坦。春夏少雨。栽插難以及時。苟過其時。秧節已老。不便一也。?稻須常得水養。非如雜糧之止須土潤。便能發生也。東南土性堅實。隨處可以開塘蓄水。西北則沙土浮鬆。水易滲漏。即曰鑿深丈餘。水亦不漏。而一遇大雨。四面之沙泥隨下。塘易淤淺。愚民以常須挑浚為苦。不便二也。北方之不種?稻。已千數百年。其民之心腹腎腸。皆不願食稻飯。亦不願種稻穀。即用南人教之。而非其心之所樂。則學亦不精。其收必不稔。彼覺勞苦數倍于雜糧。而收穫反不如雜糧之多。則精神易倦。不便三也。稻田之工作較多。非如雜糧之可以鹵莽而耕。亦鹵莽而穫也。每當耕耘收穫之時。家中之父子兄弟。不敷工作。必須添雇。而四顧鄉?。無一熟者。即用南人往助。焉能處處給足。而南人僑寄於斯。心先猜疑。其無工作時。則又無以存活。不便四也。水田必須牛耕。非如陸地之可用驢馬也。北方水草不便。蓄牛較難。購買自南。價值必貴。且又不善飼養。陰陽燥濕之間。易致倒斃。一家牛斃。則人人憂慮。父子怨咨。妻孥愁歎。反怪官司之苦以所難。不便五也。水田之農具多端。與陸地異。北方木鐵之類。購買較難。匠作亦不熟習。即起南匠往造。而水火料物。不能一一如南。則遷地弗能為良。且如水車一件。乃家家必需之物。但使分寸稍差。即窒礙而不合用。頻頻修整。工匠難求。遲誤已多。有悔心矣。不便六也。具此六不便。雖使南人數百家。往而耕之。未能事事如心。亦覺用力多而成功少。則退然返矣。然則西北本帝王溝洫之區。而古今之情形不同。水利之屢作屢廢。其在斯乎。其在斯乎。__故居今日而欲于北方盡復溝洫。以收灌溉之利。是徒滋勞費。無益于事。且恐利未見而害已形。惟疏通川澤以除民害。則地無分南北。時無論古今。皆在所當行。亦在師古者之得其意而不必泥其跡而已矣。徐貞明所云。西北之人。方苦水害。而不知水利。水之在天壤。本以利人。非以害人也。聚之則害。散之則利。棄之則害。收之則利。此則不刊之論。?水利且可緩圖。而水患則不可一日不去。水患去而水利乃可徐議。但灌溉之利亦止宜於水泉之鄉。恐不能如所云。?西北而皆可行也。然徐公以竭忠盡知。不得一試之餘。猶懃懃懇懇。不忘君國。以冀幸其言之可售而再疏以請者之或有其人也。非存禹稷己溺己饑之心。能若此乎。今直隸之水患深矣。孰是如徐公者。為　　聖主一釋憂勞耶。迂腐之言。是否有當。惟閣下進而教之。則幸甚。_
論北直水利書|藍鼎元|賀編1827|卷一百八工政十四直隸水利中|皇上加意蒼生。念畿輔霖潦沮洳。特命親王大臣。疏導河渠。肇興疆畎。此誠千載一時之盛事也。愚少長海濱。躬耕作苦。勺水寸地。視若奇珍。及渡江淮。過齊魯。抵京師。所見萬頃平原。枯燥為陸。河湖淀蕩。水淺沙淤。至于夏秋霖雨。則又皆成巨浸。每嘆北方不習水利。惟苦水害。低徊顧惜。恨不得胼手胝足于其間。忽聞盛舉。懽忻手額。試為綜畿輔之大勢而計之。東西二淀。跨雄霸等十餘州縣。子牙永定二河。以淀為壑。淀治而後河有歸。故欲治直隸之水。必自二淀為始。京東之水。若白河薊河浭河以及永平之灤河。皆經流之最大者。自衛汶合流。地勢南高北下。每有漲潦決岸之憂。滄洲之磚河。青縣之興濟河。皆昔人分減衛水之故道也。通州以南之水。匯于窩頭夏店之箭桿河。玉田之藍泉河。泉河。豐潤之大泊王家河汊河龍王堂灣泥河。永平之龍溪沂河靳家河黃坨河稻河吳家河牛桃林湧泉三里等河。皆支流之可數者。此京東河渠形勝之大?也。西南之水。盧溝發源于桑乾。穿西山而出。為金口河。元郭守敬欲接故?。使山後通流。以廣京畿之漕者是也。拒馬滹沱二河。又經流之最大者。拒馬發源于淶山下為白溝河。其南為依城河。又南為三岔口。滹沱發源于泰戲。經正定束鹿。綿亙千里。合深易濡雹沙滋諸水。散入各淀。又有徐河唐河。皆源出山西。洨河出于獲鹿。白馬河出于任邱。百泉河野河出于邢臺。洺河出于遼州。滏陽河出于磁州。凡西南諸河。入任縣泊者十。入甯晉泊者十二。土人謂任為南泊。甯晉為北泊。皆禹貢大陸澤故地。南泊宣洩之路。在雞爪河。北泊宣洩之路。在滏陽河。此西南河渠形勝之大概也。今訪求故道。疏濬深廣。多開引河。以緩奔騰之勢。修築閘壩。以制蓄洩之宜。設營田專官。經營疆理。召募南方老農。課導耕種。則千里良田。嘉禾遍野。不特閭閻小民。仰事俯畜之有資。而東南轉輸。且可漸次減省。現在溝洫深通。田廬不憂其泛濫。河漕不患其淺阻。其為利難更僕數也。昔元虞集欲于京東濱海地。築塘捍水。以成稻田。明邱濬深然其說。惓惓乎三致意焉。萬歷中。給事中徐貞明上水利議。命兼御史領墾田使。先詣永平。受事六閱月。墾成三萬九千餘畝。而勳戚之占田者病之。為蜚語上聞。遂以罷役。夫人情公私不一。安保其必無異議。惟在銳意舉行。不為浮言搖惑而已。今所慮者。或謂南北異宜。水田必不宜于北方。此甚不然。永平薊州玉田豐潤。漠漠春疇。深耕易耨者何物乎。或謂北地無水。雨集則溝澮洪濤。雨過則萬壑焦枯。雖有河而不能得河之利。此可以閘壩蓄洩。多建堤防。以蘊其勢。使河中常常有水。而因時啟閉。使旱潦不能為害者也。或謂北方無實土。水流沙潰。堤岸不能堅固。朝成河而暮淤陸。此則當費經營耳。然黃河兩岸。一?浮沙。以葦承泥。亦能捍禦。誠不惜工力。疏濬加深。以治黃之法。堆砌兩岸。而渠水不類黃強。則一勞永逸。未嘗不可恃也。天下無不可為之事。惟心堅力勤。仰體　　皇上愛民利民之至意。置身家性命于度外。精誠所感。可以動天地。役鬼神。何農田水利之不可成乎。禹之行水。八年於外。三過不入。不過忠誠焉而已。勤勞焉而已。豈如世俗陋見。別有神奇怪誕之為哉。夫東南轉漕一石。至京糜十石之價不止。開河墾田。根本至計。在此日勞費雖多。他年節省漕石。獲利何啻數倍。是不特北直之水利可興。而山東河南淮徐上下數千里。亦可以次第舉行。而無容再計者也。_
五省溝洫圖則四說|沈夢蘭|賀編1827|卷一百六工政十二水利通論|溝洫之法。先視通河以為川。次視支河小水及地形低窪便於疏濬省工力者。每距二十里為一澮。川縱則澮橫。除山澤城邑及沙礫不可耕外。每溝七百二十步為一洫。方二十里則十洫而為一終之地。畫為一百通。每橫距八十步為一遂。據東畝言七百二十步則九遂。縱距二百四十步為一溝。七百二十步則三溝而為一通之地。皆經營標識之。合方二十里造一冊。其田若干戶。戶若干畝。逐一註明。擇其老成眾素信服者董司其事。不可假手胥吏歲冬十月。農事既登。開濬洫澮。廣深如法。其土即堆兩岸以填塗道。人工按畝科計。田率人耕三十畝。工率日挑二百尺。人十日而洫澮畢。次開溝遂。又十日而皆畢矣。如天寒凍早溝遂至明春開亦可其田多非自種者。即著佃戶開濬。照佃科工。產主量給飯資。畝率穀米一升。工畢之後。丈量地畝。畝折四步。均攤以歸畫一。每歲春冬。各令撈取洫澮新淤以糞田畝。畝率三四十尺。以為常例。__溝洫之設。旱澇有備。利一。淤泥肥田。墝确悉成膏腴。利二。溝涂縱橫。戎馬不能踰越。足資阻固。利三。商賈貿遷。舟載通行。車?費省。物價可平。利四。蝗蝻間作。溝深易於捕治。不致越境。利五。東南耕田。人不過十餘畝。西北人力無所施用。俗語所謂望天收。溝洫既開。縵田悉作甽田。利六。西北地廣人稀。而歲入無多。家無蓋藏。惟水利興。將饒沃無異東南。利七。東南民奢而勤。西北民儉而惰。以西北之儉。師東南之勤。民食自裕。利八。邪教之起。由多游民。百姓皆從事於隴畝。風俗自靖。利九。東南轉輸一石。費至數石。故昔人謂西北有一石之收。則東南省數石之賦。利十。河流漲發。時憂衝決。使五省?開溝洫。計可容漲流二萬餘千丈。利十一。漲流既有所容。河隄搶築。歲費漸次可裁。利十二。軍政莫善於屯田。溝洫通利。荒土開墾。悉可耕種。因此召募開屯。不費餉而兵額充足。利十三。經畫一定。邱段分明。民間無爭佔之端。里胥無分灑之弊。利十四。每地方二十里。同溝共井。相救相助。聯保甲。興社倉。諸事便易。利十五也。又似不便而實極便者三。每畝須折地四步。一不便。然無溝洫。車行皆在田間。蹂躪無算。今折地畝六十分之一。而禾稼無踐踏之患。實一便也。每歲須挑淤三五十尺。二不便。然河淤足以肥田。故並河淹地。年來多得豐收。今東南種地。冬春必河泥兩次。以糞田畝。以間時三五日之功。而獲終歲數倍之入。實二便也。溝洫既開。道塗或至迂遠。三不便。然無溝洫。積潦不能宣泄。行旅困滯。有守至十數日者。有舍車復登舟者。有翻車被壓損者。今迂遠不過十餘里。而道路無泥濘之患。實三便也。__溝洫之制。無地不宜。而西北為尤亟。西北地勢平衍而多散漫。河流?勁而多渾濁。自古稱黃河一石水。六斗泥。他如陝西之涇渭。山西之沁汾。直隸滹沱永定等河。皆與黃河無異。故其漲也。則渾流洶涌。而衝決為患。其退也則河泥滯澱。而淤塞為患。古人於是作為溝洫以治之。縱橫相承。淺深相受。伏秋水漲。則以疏洩為灌輸。河無汎流。野無熯土。此善用其決也。春冬水消。則以挑濬為糞治。土薄者可使厚。水淺者可使深。此善用其淤也。自溝洫廢而決淤皆害。水土交病矣。__徐貞明有言。陝西河南。故渠廢堰。在在有之。山東諸泉。引之率可成田。而畿輔諸郡。或支河所經。或?泉自出。皆足以資灌溉。蘭謂溝洫之制。非專為灌溉設也。周禮考工記。詳言溝遂徑畛之體。與夫廣深尋尺之數。而不及畜水止水蕩水均水舍水寫水之事。惟稻人掌稼下地。于是乎有之。稻為芒種。與澤草俱生。東南卑濕。土塗泥。舍稻之外。別無宜種。高高下下。?作水田。不得不從事于灌溉。自黃梅以後。舶趠風起。雨澤稀少。炎天三伏。土熱木渴。十日不得雨。桔?之聲。動連阡陌。晝夜不得停。此東南農民。所以倍勞。而禹貢揚州之田。厥惟下下也。職方豫兗幽并四州。或宜五種。或宜四種。或宜三種。禾黍性喜高燥。能耐旱乾。雨澤過多。反被渰損。故溝洫之開。所以除水害也。西北地多平原。霖潦無所容洩。大雨時行之候。一晝夜間。平地水高數尺。而畿輔如桑乾滹沱。輒挾淶易濡泡沙滋諸水。併流橫溢。河間文霸一帶。彌望汪洋。連年稽浸。昔人謂水聚之則害。散之則利。棄之則害。用之則利。所以東南多水而得水利。西北少水而反被水害也。溝洫一開。則水少而受之有所容。水多而分之有所泄。雨暘因天。蓄洩隨地。水害除而水利在其中矣。如為灌溉而設。則溝洫之內。必如東南稻田。常常有水然後可。而絕潢斷港。既無本源。土燥水渾。尤易涸竭。孟子云。七八月之間雨集。溝澮皆盈。其涸也可立而待也。人見其無裨灌溉。遂并溝洫廢之。而水患亟矣。西北灌溉之利。見于古者。魏史起之引漳河。秦鄭國之溉關中。漢白公之穿涇渠。馬援之引洮水。以至甯夏靈州之漢渠唐渠。至今猶賴其利。而其地多在山陝之間者何哉。灌溉必通巨川。然後源流長遠。雖逢亢旱。而無虞涸竭。西北巨川。大半匯河入海。而河自孟津以上。禹?未改。土厚水深。穿渠引河。有利無害。誠使山陜一帶。?開支渠。既溉田畝。兼殺河勢。洵數省之利也。孟津而下。河流遷徙無常。自漢唐以來。隄纍纍。河日高而土日捍禦不暇。遑言穿引哉。河流既不敢穿引。山泉又不可?得。溝洫之無裨灌溉。時勢使然。而顧謂急宜開濬者。則以灌溉之資尚可緩。而蓄洩之法不可不亟講也。抑又聞之。秦人歌曰。涇水一石。其泥六斗。且溉且糞。長我禾黍。戽水以灌之。謂之溉。撈泥以雍之。謂之糞。撈泥之與戽水。其勞相等。而糞比溉尤肥美。溝洫既開之後。河淤灌入洫澮。澇取近便。未及戽水。儘先泥。則河之高者日以深。土之薄者日以厚。如果民勤官勸。歲歲遵行。不過十年。河行地中。隄防盡撤。兗豫之間。無殊山陝矣。斯時而再談灌溉。未晚也。_
修水利籌濟編|楊景仁|賀編1827|卷一百六工政十二水利通論|言水利者。自黃河江淮以及運河。莫不有順導周防之制。工繁而費鉅矣。至農田水利。所在多有。其關乎民生國計。未可以切近忽之也。地官。以瀦蓄水。以防止水。以溝蕩水。以遂均水。以列舍水。以澮寫水。鄭康成注云。瀦。蓄流水之陂也。防。瀦?隄也。遂。田首受水溝也。列。田之畦埒。澮。田尾去水大溝。說者謂溝遂列皆所以用水之利。澮所以除水害。竊以為稻人掌稼下地。而講水利特詳。知治水以治田。後代陂隄之設。塘浦之浚。實昉於是。自阡陌開而溝澮廢。賢能之士。各出其才智。以經畫於一方。引源釃渠。時其蓄洩。導其尾閭。以防旱潦。故水利與農功相表裏。齊管仲置水官。常以冬無事之時。具備水之器。當春三月。令甲士作隄大水之旁。以去水害而取水利。嗣後漳水知用。則瀉鹵生稻粱。雙江繞城。則平疇為陸海。漢初。京師列郡。各立官以掌水事之政令。其後循吏穿渠築陂。廣溉田禾。厥積懋焉。晉唐以還。?心水利。代不乏人。宋於諸路。專設官以掌水利。並飭守令以時浚導。元內立都水監。外設河渠司。明初詔各處閘壩陂池。引河水以灌田畝。務整理疏濬。又諭各因其地勢以治之。毋妄興工役以勞民。歷代資水利農。盡心擘畫。化瘠土為上腴者。史不絕書。　國朝府修事和。首以康功田功為重。尤於水利加之意焉。夫江南以水與平地較。水得十之五六。故稱澤國。環江帶湖。縱為浦。橫為塘。其支流所在。為港為涇為蕩為濱為瀼為淹為漊。隨地異名。堰以瀦之。壩以壅之。隄以束之。圩?以衛之。閘以時而啟閉之。水至有以泄橫流之潰。水退有以溉高仰之田。所以雨則不溢。旱則不涸。田穫有秋。而東南財賦。甲於天下。若乃西北地高水少。水利之行。難于南土。然非不可行也。近山者闢泉吐溜。濱河者穿渠引流。導之灌田。以殺水勢。其淀之低窪者。堪以蓄水。稍高者。如南方築圩之法。皆可隨時宣洩。至平衍處。勸民鑿井。足資浸灌。行之未嘗無成效也。大抵東南地平而土面堅實。故水之消長也徐。而致溢也緩。西北山多而土性鬆浮。故水之盈涸也驟。而致淤也速。水性殊而難易別。議者謂淮北之水治其決。江南之水治其淤。亦祗言其大略。其實隨地制宜。或瀹之使通。渟之使匯。滌之使暢。障之使迴。所謂以美利利天下。而行水即以利為本。因乎地。乘乎時。仍行所無事已矣。__夫除天下之大害。興天下之大利。無其法不能成。尤非其人莫能任也。雍正五年。　　　諭地方水利。關係民生。最為緊要。如江南戶口繁庶。宜更加修濬。時其蓄洩。以防旱澇。向來屢有條奏之人。但未經本省督撫奏請。朕意亦久欲興修。以資農務。因海塘工程。正在營治。且水利事關重大。必得實心辦事之人。方有裨益。即如今畿輔水利。賴有忠誠任事之怡親王。始可興此大工。不然。則亦未敢輕易舉行也。今巡撫陳時夏特行奏請。且稱費用不過千餘萬兩。即可成功。據陳時夏陳奏。應是地方不可遲緩之事。副都統李淑德昔任松江府同知。諳悉水利事宜。曾經條奏。頗為明晰。原任山東巡撫陳世倌。年力精壯。現在閒居。著李淑德陳世倌會同陳時夏。總河齊蘇勒。總督孔毓珣。悉力踏勘。詳加酌議具奏。凡建立座。疏濬河流。務期盡除淤塞。廣蓄水泉。其一應工費。俱動用庫帑支給。欽此。仰見　　　聖明燭照無遺。興水利而不得其人。則工非實用。帑盡虛糜。利未興而弊滋甚耳。是以選賢擇能。莫要於總理之大員。而承辦各員亦必量材器使。庶幾窪地無沮洳之患。石田有膏澤之沾矣。抑思患豫防者。未雨之綢繆。無患不忘備患也。遇災而懼者。涉川之惕厲。弭災所由遠災也。患未來而殫先幾之籌策。災已告而又殷臨事之防維。凡浦港之濬。與夫隄堨洞之修。禦潦即以禦旱。宜高亦復宜低。固為生靈久遠計而不容緩者。惟是民可與樂成。難與慮始。不獨非常之原。黎民所懼。即尋常易辦之工。往往再三推諉。見小利。惜小費。以招大害者多矣。污泥積而植茭蘆。雖閡水道不恤也。浮沙漲而種稻菽。雖占河身不顧也。力惡其出於身。雖挑撮土不甘也。貨欲其藏於己。雖挹涓流不願也。以愚民畏難苟安之情。而勒以不得已之役。此在當路者善為規畫處置。以要其事之必成。而非可勉強迫切者矣。雍正五年。　　　諭自古治水之法。惟在順其勢而利導之。但恐徑直之路。湮塞年久。或民間既已起造室廬。開墾田畝。或且安葬墳墓。人情各顧其私。不知遠大之計。今見欲於此開濬河道。則因循規避。百計阻撓。而司其事者。未免惑於浮議。遂致遷就紆迴。別開溝洫。苟且從事。此治水之通弊也。今江南興築水利。若水勢必由之路。有礙墳墓。即於興修水利錢糧內。動支銀兩。給與本人。令其改葬。俾小民既有營葬之資。而河工亦收利導之益等因。又　　　諭修舉水利。種植樹木等事。原為利濟民生。必須詳諭勸導。令其歌舞從事。不得繩之以法。如地方官關係考成。督課嚴急。該管官即據實奏聞。又奉　　　旨據范時繹奏稱。太倉州鎮洋縣士民。僉稱境內劉河鉅工。已蒙發帑開浚。七浦一河。願依舊例。業主給食。佃農出力等語。朕思君民原屬一體。民間之生計。即國計也。倘遇國用不足之時。勢不得不資藉於民。今國家財用充足。朕為地方畫萬世之利。不惜多費帑金。著將范時繹所奏士民捐助之處停止。仍動公帑辦理。並將朕旨?行曉諭州縣士民等。當體朕愛養元元之心。於工程告成之後。加意照看。歲歲疏濬。俾地方永受其益等因。仰見　　　大聖人體恤之周。而思慮之遠。所謂說以使民。民忘其勞也。而工既告成。善後之圖尤不可忽焉。古者設有撩淺卒。我　朝議立犁船混江龍以刷積沙。皆以善其後也。誠令水道開通後。責成牧令。歲時巡省。設法籌費。勸諭居民。撈淺修。小滯必疏。則免於大窒矣。小損必補。則免於大漏矣。無廢前勞而可圖永利者。又在於此。載稽往牘。凡前賢水利事蹟。與夫議論所及。條約所垂。並加輯錄。以備採擇。而見諸施行焉。_
復制府議農田水利書|安徽布政使晏斯盛|賀編1827|卷一百六工政十二水利通論|議得民生以農事為本。農事以水利為先。水利之修。首觀川原之大勢。次辨邱壑之全局。其間山澤殊區。燥濕殊性。高下殊治。不可不講。今夫川原大勢。水之大經。可以遙覽而得。可以意揣而知。至於邱壑之全局。則經中有緯。緯中有經。非足跡其地。目察其情。諮詢於農父。田畯不能盡其曲折。而指畫其蓄洩之宜也。以上下兩江大勢言之。曰江淮河漢。此人所共知者。誠澤國也。而上江惟泗盱五宿靈虹六州縣。當淮睢汴黃之衝。無和二州。當江之流。此外則大半山城。如安池二府雖濱大江。然所屬之潛太石建青五縣。則皆依山。鳳廬潁三府。雖淮淝汝潁濡睢汴諸水。絡繹其間。然水深土燥。而定舒巢蒙亳太六州縣。又皆依山。若夫徽州一府。歙休婺祁黟績六縣。皆黃山白岳之間。萬?崇峻。雖有新安一江入於錢塘。武太二水入於彭蠡。然皆在三百六十灘之上。甯國一府。廣德一州。引天目九華之脈。疊嶂嶙峋。雖有青弋一江達於大江。桐源一水納於丹陽。亦俱在黃池白臼之上。至於環滁皆山也。其水達於瓜步而已遙。六安英霍之間。漢之南岳在焉。其?江入淮而已遠。此上江山川之大勢也。由此區之。則邱壑之全局見焉。其大經固在也。而緯中之經。則尋源竟委。緣岡歷阜。可指而畫焉。夫土之陡而斜者易荒。累累而級砌之可田也。水之流而駛者難?。陂堨而節蓄之可汲也。土之衍而亢者多燥。引水溉之可肥也。水之平而漫者易淹。規土制之可渥也。故山田宜瀦。水田宜圩。瀦者宜深以闊。圩者宜厚以堅深。闊則歷大熯而不涸。堅厚則經久霪而不潰。約瀦之法於長渠之塞者。疏之使通。相田之向背。加以隄堰門閘。因乎旱澇。以為儲洩。平坡之洿者鑿之為池。視田之遠近。作為坎科。以備車汲。以通羨盈。由是因渠洿而為之溝。承溝而為之洫。或縱或橫。以溝統洫。不拘方斜。因地勢而順行之。則水氣周而土自沃。詩曰度其隰原。觀其流泉。此之謂也。成圩之法。於水急之處。以石為底。埋根一二尺。和三合土作為兩牆。寬五六尺。視地為高下。而中實以灰泥土石。久之即成堅城。水平之處。以石為底。埋根尺餘。取淨黃土。夯為環堵。下寬上窄。視田勢為高下。而外塗以泥。久之亦成堅壑。是必準水之來去路而為之澮。澮行乎圩之外。圩成而內為之畎。中高四下。畎之水可洩於澮。澮之水不入於圩。微有缺裂。乘晴明而豫修之。水勢稍高。集埂夫約土而先防之。書曰濬畎澮距川。此之謂也。且周禮種植之宜。揚州宜稻。而豫州宜五種。兗州則宜稻麥。是稻惟宜卑濕。而粟麥黍稷則宜高燥。隨宜而盡播種之。則九州無不生五穀之地。而無棄地之人。查上江民知務本。無多廢田。獨鳳廬二府常有曠土游民。習為廣種薄收之說。全不易耨深耕。惟有望天收穫。豐年所入。亦鮮盈餘。一遇歉歲。即流離覓食。是溝洫之開。固為急務。本司久經檄行。因未覆齊。是以尚未核詳。今據廬州府知府高越稟請。將所屬塘堰溝渠。已開者再行挑挖。未開者酌量公舉。?請通行勸懲。除該屬即照議舉行。仍令將所屬州縣形勢。繪圖貼說核詳外。至上江通省之大。形勢不一。即一境之內。亦局面不同。若不查明。分別經緯高下燥濕之宜。或作無益而害有益。轉為未便。請令各府州縣。將境內分為四鄉。查其山川分合之大勢。邱壑分合之全局。訪志書所載有名水利。區別岡田圩田。岡田之塘堰溝洫。或舊有而淤塞應濬。或本無而開鑿可通。圩田之埂隄澮畎。何處當水之衝。何處承水之流。何處卑濕可虞。侵削可慮。作何修理。以辨其土宜。經其樹蓺。繪圖貼說。開具簡冊詳覈。分別緩急先後次第。勸諭行之。春省耕。秋省斂。州縣一歲二週。府一歲一週。務在因勢而利導。毋為矯民以自誣。行有成效者記功。漫無成效。而捏報塞責。因端滋患者記過。準功過之輕重。為薦劾之考成。將長吏之趨向專。民生之本計厚。而　　皇仁憲德。?垂無窮矣。_
查禁茭蘆佔塞河道示|莊有恭|賀編1827|卷一百六工政十二水利通論|大湖為東南巨浸。三江為傳送尾閭。瀦受不宏。則來水無歸宿之地。宣洩不快。則去水有阻閼之虞。泛溢侵淫。自古為患。此實吳中之大利大害也。上年秋雨稍多。湖水頓長。旬日之內。陡至丈餘。漫溢田疇。兼旬不退。時本部院猶任浙撫。曾親歷嘉湖。周遭察勘。目擊濱湖漊港。茭蘆彌望。詢據紳耆。咸稱乾暵之年。湖灘呈露。濱湖之民。即於其中圍築埂岸。種植茭蘆。草生之處。即有灩泥淤積。不數年中。漸圖圍築成田。因致湖面被侵。港身日窄。浙水歸湖之路如此。則其自湖入運。自運達江。由江歸海之處。情形自必相同。因遣浙員來赴蘇松。體察下游一帶形勢。緣事在隔省。先議將歸湖港道。大加開濬。適逢　　恩命。調撫江蘇。下車之日。即為博訪周詢。并分委人員。由榦達支。尋源竟委。勘悉湖河壅閼情形。察其受病之由。皆與在浙時所見所聞無異。今浙省歸湖港道。已奏明辦理。所有本省歸江歸海應辦事宜。亦經本部院奏明。奉有　　俞旨。並　　敕將植蘆插籪有妨水道之處嚴行查報。不可少存姑息。茲查得吳縣之?魚口大缺胥口。震澤之吳家港中港南仁湖諸處。皆為婁松二江受水之源。中間石湖澹臺龐山澱山王墓九里諸湖。及白蜆三泖等處。亦皆係承受太湖來水。以為傳送之區。今皆被居民圍築侵佔。蘆墩草渚。歲積月增。以致來水則容蓄無所。去水則阻遏不行。一逢水潦之年。便致沃野平疇。普遭淹沒。以一人一家自私自便之圖。而令通邑通鄉。並受其害。興言及此。殊可痛恨。除現在分委人員。前往各處查督剷除外。合先出示曉諭。為此示仰蘇松太各屬紳耆士庶業佃鄉保人等知悉。示到各將種植茭蘆。佔塞湖河之處。無論大河小港。已未報陞。限一月內自行盡數剷除。毋許少?根?。仍致蔓延。所築圍埂。並行拆毀。撈挖淨盡。已陞糧額。准予豁除。從前所得草利。免其追究。如敢頑抗不遵。及經委員查督。尚不實力剷毀者。立即治罪。如事干投託紳衿勢要。亦即分別參革。從嚴辦理。并查歷年所得花息。盡數追徵。地保經胥。有敢串同庇匿。一體治罪。本部院欽遵查辦。無非為水鄉澤國。永計安全。該士民等。各宜善體此意。自相勸諭。毋致本部院必以三尺從事。__　_
水利條規十則|莊有恭|賀編1827|卷一百六工政十二水利通論|一應濬工段宜先釘樁牽繩量定也。查此番開浚河道。原期河道深通。暢流無阻。但恐偷減工程。辦理草率。應令地方官將估計應開各段。務必兩岸釘樁。在於老土為準。牽繩墜下。定至水面若干尺。水面至河底若干尺。應挑土若干深。登記冊內。并於兩岸釘立信樁。灰印標記。嗣後收工。看明原釘各樁灰印有無更動。再照前法。將繩對岸牽平。中間弔繩墜下。除去原空水面尺寸。則挑深若干。顯然易見。而偷減土方之弊可杜矣。__一募夫應照業食佃力之意。酌僱應役也。某縣工段若干。需夫若干。核計土方之後。即有定數。地方官必將實徵堂簿弔齊內署。查明通邑田畝頃數。計畝計夫。核有定則。并諭令各業戶將圩號各佃姓名。據實開呈。按其佃田之多寡。核其應役之夫數。斟酌公平。均勻僱募。定額之後。即將通邑需用人夫數目。按照都圖。明白出示曉諭。庶胥役無苛索折乾之弊。而業佃無偏枯派擾之累矣。所有應設夫頭。即於所僱夫內二十名設一夫頭。散夫責成夫頭管領。夫頭著落圩甲保領。如有誆銀逃逸。均可著落根追。其各夫夜間歇宿之處。或廟或船或廠。均於工所附近設法安置。即於估工時先為勘定。以免臨時周章。__一督工應責成委員以防偷減也。貼坡墊崖肥腮鼓腹諸弊。有一於此。不惟丈尺短少。水流不暢。而所貼所墊之土。一經雨淋。仍復坍卸河內。然此等諸弊。苟非書役圩保。欲圖斂派銀錢。串通夫頭。主持賣工。互相包容。愚民亦斷不敢為此。是惟在督工之員。清潔自好。明白勸諭。悉心查察。如有前弊。查確。知會地方官。將該犯等分別枷號工所。候通工完日。從重發落。設委員不能禁除。經上司查出。或於收工之日。丈尺未足。驗有貼坡等弊。除將該委員輕則記過。重則參革外。仍拏原辦人夫著辦。並將原辦書役等照前議枷號發落。若委員佈置得宜。俾書差等不敢舞弊。照依估定丈尺如式完竣者。隨時先請記功。以示鼓勵。__一散給夫銀應責成地方官。并須明白曉諭以免扣短也。某縣工段若干。應領帑若干。行知該地方官赴司領回。即傳集董事夫頭。當堂親自分發。不得假手書役。仍須將逐段估定土方。自某處起至某處止。長若干丈尺。共估土方若干。每方工銀若干。共估土方銀若干。車水銀若干。打壩銀若干。每銀一兩。折錢若干。明白曉諭。俾使董事人夫。共知應領之數。其董事夫頭有無扣?。仍不時親問各夫。如有扣短。立即究追枷示。該董事如果實力辦理。依限早竣。地方官給匾嘉獎。以勵勤勞。__一河水戽乾宜先開水線收束積水。以便挑竣查驗也。查河底積水戽乾。即於河心正中。挑水溝一道。工頭直達工尾。寬三尺。深三尺。若河底再挑深一尺。即將水溝亦加挑一尺。?此水溝一道。既可以驗河底平與不平之繩尺。即或天雨及河內滲水。皆有歸積。一處車戽。通工即乾。無礙兩岸挑挖。工竣之後。仍須將水溝查驗。如有淤滯不流之處。即可知減挑尺寸。隨令補挑。務令線道流通。方可決壩。__一挑河人夫應按段分工。以專責成。以分勤惰也。人夫眾多。勤惰攙雜。若不分定小段。難以按名考核。濫竽多而勤者亦惰矣。應於每段之內。將前議二十名設一夫頭。劃為一小段。用小號橛簽釘段首。上寫夫頭某人領夫二十名。每名分土方若干。長闊深幾丈幾尺。限幾日完工。先完者先歸字樣。另每夫五十名。僉一圩長。專司督領。則人有專責。勤惰易明。此段人夫。斷不肯為彼段挑土。而委員查工點夫。只須於河邊往來。查看夫頭某人段內。現在挑土者幾人。?土幾人。一目了然。不必停工而後點夫。即圩甲雇夫數目。按段核計。亦難偷減也。__一挑起之土應堆貯新岸十丈之外。以防淤積也。查挑夫貯土。樂近憚遠。即工員亦但期副限。利於貯土近便。則往來較速。不知貯土近便。則雨水淋瀉。人畜踐踏。不久仍滾落河中。漸歸淤積。而原挑丈尺之工半廢矣。且向因田與岸平。致田主年年培築。田邊佔出河面。今應除挑寬河面之外。再?十丈。將挑起之土。堆貯於此十丈之外。先畫雙條灰線。貯土於灰線之中。務要縷齊。一帶如堤。不得任聽亂傾。高低凹凸。應責成工員。勤為照看指示。令其如式傾貯。如離河太近及不如式。責令該工員另辦。所有堆土之堤及堤外之路。如原係侵佔者勿論。有糧者查明豁除。其堤應永?。不許剷除。務使隄高於田。將來腳割。只許幫堤使高。不許棄於隄外。則積土既免滾落河中。且可以杜侵佔。亦可以防水患。於低田尤宜。一舉而數善皆備。勿視為煩苛細故也。__一築壩應看水勢緩急。辦理合法。庶堅固以保鉅工也。溜水之河。壩基易走。應照埽工之法。兩岸層層幫埽。以次壓土。漸漸夾至河心。旋備大埽合龍。其水勢平緩之河。當於攔河用樁。兩行密釘。如壩腳闊一丈五尺或一丈。則頂收窄一丈或六七尺。排樁釘斷河身。用大長木橫攔。緊紮篾纜。再以蘆蓆貼樁。中間築土成壩。必期堅固。不漏水眼。則無坍卸之虞矣。__一工竣驗明開壩。應先安置挑壩餘地也。查分段開河。工竣之日。必需通工驗明。處處合式。方準開壩放水。在水面壩上之乾土。自不難挑起上岸。惟在水內之壩土。雖用力撈挖。勢難盡淨。應彷照前人遺法。於壩內靠腳開挖深潭。如壩土高闊一丈。須於靠壩挖深二丈。使壩內不能挑挖齊平之土。經水一沖。歸入深潭。可與河底相平。不致高低有礙行舟。而水道亦得暢流無阻矣。__一估計造冊。應檄委專員協同地方官核實辦理也。各河港應開寬深之處。固已勘定。其寬深丈尺。亦經委員牽量冊報。但土方確數。必須委員協同地方官覆勘。核實確估。且其中不無因地就勢。酌量通變之處。應先委諳練佐貳四員。赴各縣協同覆加勘丈。核實估計土方銀兩確數。連銜造冊通報。庶工歸實用。帑不虛糜。_
溝洫事宜示乾隆二十三年|陳宏謀|賀編1827|卷一百六工政十二水利通論|一境內有開通之榦河。近河田地有水。可以直洩入河。隔遠者不能俱入。必須開一小溝。以達榦河。其溝或就地勢窪下。或向有舊溝古河。或道路兩旁小溝。均可開通。洩水入河。其溝寬自三四尺至五六尺不等。深自三四尺至五六尺不等。附近有池塘者。引其流入池塘。__一附近無開通之大河。則擇其通流之處。另開大溝。寬自七八尺至一丈不等。長則以水入大河為度。大溝既開。水有去路。然後逐節開小溝。以達於大溝。小溝不拘長短。總以達於大溝而止。中間有高阜山埂不能存水者。則不必開溝也。如係湖蕩不能築圩圍田者。仍留為蓄水。亦不必開溝洩水。與水爭地也。凡黃河灘地。不可開溝築圩。__一開溝之土。務散鋪於兩岸地內。以成平坡。不礙種植。不可堆於溝旁。又成土埂。阻水不能入溝。且恐隨後卸入溝中。將溝淤塞。其附近有低窪處可以堆土。不散地內者更好。如現有麥苗之地。其土尤須酌量散鋪。不可多壓麥苗。__一路旁開溝。即將土堆積路面。俾溝日以深。路日以高。但須墊於坑窪及低平之處。取其平坦。不可專堆高處。又成土埂。亦不可隨意亂堆。坑陷難行。__一道路可以兩旁開溝。兩溝洩水。更為有益。如道路低窪。則即以道路作溝。於邊旁高處別開為路。如有一面原係高埂高坡。難於成溝。則止須就低窪一面開溝。或上半節於東面開溝。下半地高。不能開溝。則移於西面。但須路中駕一小平橋。俾水仍通流。無致壅積。路旁原有溝塘。則不必再開。__一開溝不拘長短縱橫。總期水有去路。如中間遇有十字路。則須駕橋。橋下水仍通流。其橋或石或木。均須鋪土。以便車行。雖非通衢。而為農人車載糞草赴田之處。亦須駕橋鋪土。不可因開溝而阻行車也。__一地土窪下。或涸出湖蕩。則開溝以洩水。即以開溝之土。築為圩岸。以作圍田。每圍自五頃以至二三十頃。不可太少費繁。其圩岸三四尺不等。總期可以禦水。__一凡築圩圍。均於圩根設立涵洞。旱則引水入田。潦則放水外出。其涵洞或用磚石圈砌。或用燒成瓦筒。埋於土中。揚州淮安所屬。湖蕩相連。多有宜於圩圍之處。此外凡有低窪蕩地。逐一照行。其原係平坡旱地。則止須開溝洩水。不必定築圩圍也。__一去冬今春所挑之河。其土現皆散堆河岸。儼同土牛。乘此未曾沖散。加工收拾。補缺鋪平。以成子?。撒仍草子。明春生草。便為圩岸。既資捍衛。又免雨水淋漓。行人踐踏。仍落河中。有淤河身。如防內水漲滿。則酌?缺口涵洞。為洩水出外之計。__一此次各處開河。用帑至數百萬。原為工大費多。民力不能興作也。今積水皆有去路。其開溝築圩。原以農民修治田功。俾久棄之曠土。變為常稔之美產。佃戶出力。田主給以口食。定例已久。不便請動官帑。果有長大溝洫。或寬大圩圍。此中貧富不一心力不齊者。準借給口食。每土一方。借銀二分。通力合作。計口成功。所借之銀。於田主名下。分作三年扣還。凡有借者。田主土民公議。連名赴縣具領。地方官定議詳明候示遵行。工本無多及眾擎易舉可以力作者。不準濫借。__一開通路溝。則按路旁之田出夫。其平地開溝。則按洩水之田出夫。均不得視同官工。派之通縣。有捐資及捐口食以開溝築圩者。詳報分別優獎。__一開溝築圩。須公議田主。或耆老。分段督率。不可出票差役管押。有需索飯食等費。官司不時往來查驗。有地棍阻撓者。稟官究處。以上各條。無非因地制宜。隨勢利導。在小民原可自為計及。衹恐無人指示督率。官司不暇處處曉諭。一切聽民夫隨意混挖。枉費工力。或相爭執。事無實際。故此開列曉諭。官民土庶人等。各宜凜遵。_
牛犁起土車運狀乾隆四年|陳宏謀|賀編1827|卷一百六工政十二水利通論|全直疏濬積水。已蒙憲臺覆奏。并分款檄行。現在陸續查造估冊。先期具詳。一俟春融。即可興工。此項工程。全直州縣。在在有之。加以南北等運河各隄。亦於明春興工。工程浩大。需夫孔多。雖值農閒之時。恐亦不敷力作。僱募既屬艱難。工程又難告竣。苟可稍省夫力。自當多方舉行。除運河各隄工照舊募築外。查疏消積水案內工程。挑挖河渠者十之七八。幫築隄岸者十之二三。其挑河又多係平地取土。嘗攷昔人於舊河中挖出大犁頭。即悟用牛犁土之法。其法先將應開之河。量明開寬丈尺。畫出界限。然後用重大鐵犁。駕以二三牛耕之。?鏵寬一尺五寸。長二尺。?舌一尺二寸。壁寬一尺。高一尺二寸。牛須穿鼻。方能控馭如法。驅馳任力。每一往回。可長三十丈。寬二尺。如此五度。得約寬一丈。約深一尺五六寸。計之。得土四十餘方。比之人夫。用掀取土。其力已省。土既?開。再用寬大木掀。裝入大車。用牛馬運送。如佃民出糞之法。運於堆積之處安放。比之用筐?土運送。其力又省。凡平地開河。正可遵用此法。且運土數十丈之遠。例加運價。明歲挖河。多在寬大舊河中挑挖溝渠。現奉憲臺條款。將土遠運於老岸。不得堆於河身。但運土太遠。不給運價。夫力不勝。若給運價。為費不貲。今用車裝土。用牛馬拉運。尤便遠運。雖近在百丈內外。不能用牛馬大車。亦可用木箱小車。以手推運。亦較筐?為省。現在運河築隄。亦偶用箱車之法。而於平地挖河。遠送方土。尤為相宜。開深之後。再依收分。?削整齊。測以水平。務求通暢。以免梗阻之患。所有牛隻車輛。四鄉無處不有。俱可計日租賃。不得派累里民。且查興工之際。多在二三四五等月。此時牛隻無需耕作。即三月間有布種膏粱黍穀糜子等項之需。而驢頭馬匹。盡可為用。實不專藉於牛力也。惟?頭一項。直省地土虛鬆。不用深耕。現在之鐵?。短而且薄。不能深入起土。必須另造寬長重大者。方足資用。計賃牛隻車輛造?僱夫各費。較之計土論方。無所為損益。然以牛?代人力。以車運代筐?。一牛一車之力。可抵十人以上之工。可以稍紓夫力。又可速竣工程。似為兩益。擬合詳情批示。先行通飭各屬。預為備辦牛?車輛。以待將來照此挑挖。此專為節省夫力起見。其開銷仍照土計方。庶可隨宜辦理。事無掣肘。是否可行。合請裁奪_
疏河築隄工程記|汪志伊|賀編1827|卷一百六工政十二水利通論|今天下論築隄疏河之弊者。莫不曰虛報丈尺。偷減工夫。而所以稽查虛報偷減之弊。往往臨事茫然者。無他。不察無弊之原則失之浮。不立釐弊之法則易于混。且不親身周歷。逐段勘丈。則亦不能使承辦之員無所欺飾于其間。湖北江陵等州縣。河道淤塞。隄塍漫潰。連歲以來。民田被淹。仰蒙　　皇上軫念民艱。俯准將淮商捐銀五十萬兩。作為防堵疏消之用。予欽承　　恩命。夙夜敬懍。亟思有以仰副　　宸衷。凡於驗收隄工時。必先派役執畫有丈尺之二桿。立于隄基之內外。將桿頭長繩。橫牽平正以量之。則隄之身高面寬基寬各若干。是否與估冊相符。立時俱見。至隄身陡削。易致沖刷。必以二五收分為準。復將繩自依隄直垂以量之。則躺腰之弊亦見。又將繩自隄面橫牽至兩邊以量之。則窪頂之弊亦見。甚至隄身之高。不及原估尺寸。轉將隄旁挖深。以冒為高者。然距隄腳十數丈外。尚有未挖之處。形蹟可驗。一與新挖之坎較量高低。則挖深冒高之弊亦見。至築隄向例。以土一尺為一層。必得層土夯硪。連環疊築。始能融結堅實。而欲驗其結實。則以錐試不漏為度。今用長鐵錐于隄頂隄腰錐試。拔出即以壺水灌之。土鬆者水即不能久注。則雜用沙土及不加夯硪之弊亦見。又如低薄舊隄。迎溜頂沖。必須加高培厚者。往往將原有舊隄。指高為矮。指寬為窄。以為加倍冒銷之地。然舊隄必有草根。盤結深固。擇一二處。飭役挖見草根計算。則?矮?窄之弊亦見。又如危險舊隄。及漫潰缺口。加築新月隄者。其新月兩頭。必連舊隄。謂之搭腦。往往不按舊隄斜坡。扣除新隄搭腦土方之半。一經飭役丈量計算。則掩舊為新之弊亦見。又有?報取土。在數十丈及百丈以外。每土方浮開倍夫一二三名者。隨查明取土坑坎。飭役親同丈量。虛實不能稍混。則詭稱遠土。浮加倍夫之弊亦見。又新築隄塍。間有原舊土坑。新沖水潭。必須慎築以為隄基者。往往因此虛報坑潭。希冀朦混。除隄外尚有餘存故?可憑。應准開報土方外。其稱壓在隄下不可見者。即於環觀百姓內。擇其土著樸實之人問明。則?無為有之弊亦見。至於收驗挑挖淤河之工。必查其原估面寬若干丈。底寬若干丈。以一長繩按其丈數。上繫紅線數條。下臨于河面河底。用兩役執繩于兩岸分行。則面底寬窄之弊。不能混也。甚至河底河面。如式開挖。而河岸半腰。形如鼓腹。一經水刷。必卸成淤。飭役即於鼓腹處抽挖三四寸寬小溝一道。俾與上下相平。然後量計。即知其少挖若干方。則兩岸鼓腹之弊。不能混也。又或於估挑淤河之初。往往將原有舊河。指廣為狹。指深為淺。并將浮草刨除。以為挑挖冒銷之地。然草木雖刨。而根株猶在。萌茅復生。據此駁詰。并將新挖未有萌芽之處。指出起訖。比較分明。即無可置辨。則其?狹?淺之弊。不能混也。又或于工頭工尾。如式開挖。其中間段落。有漸高漸低。巧為偷減者。飭令先行放水鋪塘。以數寸為度。不得過尺。俟水面一平。而底之高者立見。則間段偷減之弊。不能混也。又挑河淤土。往往就近拋棄灘岸之旁。必致水來沖卸復淤。此可一望而知。飭令集夫搬運河岸之上。則圖省人工。就近拋土之弊。不能混也。以上皆各州縣築隄疏河之弊。予當驗收時。即于承辦官所呈工段清冊內記明其虛報尺寸者。即扣除不准開銷。其偷減夫工硪工者。則勒限嚴飭補足。至所築隄工及所謂河工若干丈尺。顯而易見。本難弊混。亦復飭役執步弓于輿前。按步丈量。高聲數報。尚與估冊相符。嗟乎。此次疏築之工。?僅工段之長。尚無弊混耳。使非奉有親赴驗收之　　旨。恐工段之長。亦將與高寬深而同滋弊混也。且非舞弊之原察之詳。釐弊之法立之密。并于工竣時僅照向例委勘。而不親赴驗收。恐報銷時亦惟有任其欺飾而無憑駁詰也。於戲。積掩至二十年之久。役夫至千百萬之多。若猶費徒虛糜。工無實效。其何以挽小民沉淪之苦。而副　　聖主興利除害之心耶。故記之以告後之念切民瘼者。_
築隄事宜狀|馬逢皋|賀編1827|卷一百六工政十二水利通論|為築新必須補舊。懇乞通行沿江地方。各立隄長隄甲。編造?夫。以固隄防。以全民命事。切照安陸一郡。襄江水面。高於湖田。春夏水漲。隄防不固。田產廬室。竟付波濤。　國計民生。兩受其困。故曰此處以隄為命。防隄甚於防盜。盜之為害。不過一家二家。以至數十家而止。隄口一決。洶猛奔溢。不知幾千里也。蒙各憲臺軫念民生。於順治十一年委職修築。卑職於十三處決口。俱經歷到。見其傾圯崩塌者固多。而低矮卑薄。雖云未壞。已有必壞之勢者。亦正復不少。若止築新而不補舊。此處纔完。彼處復決。徒竭官心民力。無抵於巨浪洪波。非勝算也。治隄有如治癰。左潰右潰。總是一潰。與其備藥待敷。不若消弭其毒。使之不潰之為愈也。如向見某某等地方。不下數十百處。凡此皆就卑職巡歷所及者而言。其餘未知未見者。又不知凡幾矣。除已行州縣委官差役幫補修築外。其應行事宜。請略陳大概。數年以來。州縣印官。俱以籌需措餉為重。佐貳管水利官。又有催辦解運等事羈身。未及分心隄務。有緊急潰決之口。即為修築。亦不過急則治標而已。圩長一年一換。止圖了事。經承承票坐差。志在索錢。竭有限之民膏。填無窮之巨壑。此修彼決。害無已時。雖云洪水為災。亦人力不及之所致也。故此處州縣等官。十分精神。當用六七分於隄工之上。有隄然後有田。有田然後有耕穫。有耕穫然後上完　國賦。下養民生。不然。民窮財盡。州縣官即有經濟。當於何處施之。或曰軍需為重。固不知隄塍一節。乃軍需所從出也。故卑職有築新必須補舊之議。補舊之法云何。一曰立隄長。二曰立隄甲。三曰編定就近?夫。四曰嚴州縣印佐等官考成。__夫修隄官事也。何用立隄長隄甲及?夫。止因州縣印官。政繁事冗。無暇巡歷。佐貳管水利官。亦有解運催糧等公役。平時不暇查閱。及至隄決往視。則已晚矣。至於經承坐差。則皆以有利而為。未可以此事信任之也。必選近隄百姓田多殷實者為隄長。人情無所利益。多不樂為。必免本家一切差徭。如採買解運勾攝幫費之類是也。每一隄長。管五隄甲。隄甲選有中人之產年力精壯者充之。優免本家差徭。一隄甲。管十?夫。?夫亦免本家差徭。勢必爭充而競進矣。每五里立一隄長。一里立一隄甲。十?夫分派段汛。有事則齊集護救。無事則更番看守。不時剷伐荊棘。補傾塞頹。小工自修。大工飛報該管衙門。於?夫之外。別起人夫。已報不修。官司之過。應修不報。隄長隄甲之過。長甲應修不報。卑廳及州縣官徑行參處。卑廳及州縣官聞報不修。各上臺即行糾治。倘州縣官不聽約束。許卑廳揭參。卑廳督催不力。聽上君參處。苟稱厥職。即以此定其考成。五里以至百里。百里以至千里。人人如此。處處如此。有事救護。無事加幫。服藥於未病之先。消癰於不潰之日。因時補塞。逐年加治。行見高者益高。厚者益厚。集眾力為隄防合。沿江無缺漏。雖有狂潤巨浸。如天塹何。即或小有傾頹。亦不過零星數處。決不似今歲之在在皆崩。口口待塞也。至於修隄之舉。或應獨修。或應協修。或按畝起夫。或按糧起夫。受害之處宜多派。不受害之處宜少派。道府公議。一報即定九月起工。失事之隄。甲長及該管官與該經承。各治以罪。如此則法嚴隄固。一勞於前。而永逸於後矣。何至如決信一聞。倉皇失措。以權授吏胥。聽其舞文作弊。輕重在手。民田止造里排。官田止造總甲。總甲不列花戶姓名。貧懦者數十畝不免。豪強者即千百畝亦無干。修隄一次。徒為奸蠹作生涯。折夫入己。修築不堅。則下年又有補治。官民之災異。反為若輩之禎祥耶。至於鄉紳舉貢生員及各衙門差承書吏。又不能無說焉。如選立隄長隄甲?夫。吏書差承。一身難充兩役。本身應免編派。紳衿舉貢生員。當示優禮。各本身亦免編派。然止免本身。其族人家人及佃戶。概不準免。此就選編隄長隄甲長?夫而言。若夫隄潰口決。事出非常。自當別論。或應獨修。或應協修者。則不論紳衿衙役。俱按田出夫。不免編派。每田五十畝。每糧一二石。出夫一名。修堤不比他事。為時止有三冬。春水一至。即有工不能施。故用功宜力。督工宜嚴。視三冬為一日。急急趲成。始不僨事。卑職歷任十月。博稽?採。以及身歷親嘗。而始成此愚論。非臆說也。卑職前議。欲派沿隄殷實之家。季出工食。給隄甲長。為守隄心力之資。徐思日久弊生。後人不知立法本意。指公為私。徒滋口實。今熟思之。惟有沿隄?栽楊柳及各種易植之樹。俟其長大。聽各隄長隄甲砍作柴薪。官不得取。民不得伐。一則俾管隄之人稍有利益。而不致徒勞。一則令樹根盤結。岸土益堅。永無崩塌之患矣。卑職仰體各憲臺為國為民之至意。矢此愚衷。為地方辦此實事。仰祈憲鑒行府。再為酌議。擇其可取者。鏤板傳示。以便永遠遵行。則芻蕘一得之愚。　國計民生。亦不無小補也。_
與李覺菴論圩田書|方苞|賀編1827|卷一百六工政十二水利通論|僕嘗謂今居古岳牧之任者。不在飾小仁。著小義。惟當建設長利。廣厲風教。為　國家厚根本。僕嘗自濟甯赴清河。道經馬蘭屯。彌望不見邊際。地沃衍而無居人。窮日之力。始抵逆旅。茅屋數區。舍後麥高六七尺。其莖不足以任其穟。問何以無耕者。曰每水至。高丈餘。則廬舍沒矣。僕生長山澤。習農事。凡下地利圩田。築隄障水。而人耕其中。時蓄洩。歲入倍平壤。江介故有大澤。南宋時土人獻策。開永豐太平諸圩。六七百年以來。宣歙諸州。皆仰食焉。永豐太平之隄。有高至三丈者。今馬蘭屯水深才丈餘耳。苟訊之土人。校三十年內水最大時高幾許。其土之粘埴而便為隄者何所。域其地之三四以為圩。歲得穀當數百萬斛。而東南之漕可減半矣。僕又嘗客淮揚間。見河壖棄地多肥美。問何以然。曰恐歲祲而責稅急也。或既墾而原占者來爭也。往者　　聖上免各省歲賦。動數十百萬。倘能上聞。當豐年存山東歲賦之半。俟荒祲募民興築。相地勢所宜。為大圩數區。起其土以為隄。而環隄為大川。通溝澮相輸灌以利船行。官治廬舍。給牛種。募民耕之。此上策也。其次則先使富民試之。預為奏請。堅明約束。有能開地為圩者。便與為世業。可私買賣。敢以故籍爭者重罰之。土熟二十年。而後薄征其租賦。苟一人得其利。則繼者不召而麇至矣。夫長利所以不舉者。以眾不能見其端。而憚於作始也。使永豐太平之圩不築。則至今為巨浸耳。聞徐豫兗冀間。棄地與馬蘭屯相類者甚眾。使次第修舉。雖東南之漕可全罷也。古之聖人。能使菽粟如水火者無他焉。務博民於生穀。而土無遺利。所謂善富天下者。取之於天地也。抑又聞郡守縣令。民之師帥。所使承流而宣化也。乃今守令以諸生為蝥賊。諸生視之如●。上下交相疾。而望教化之行也得乎。往者長沙陳公滄州守江甯。始至即諭諸生。有行誼修飾而進見以求益者。吾與之為賓主之禮。其毀廉隅證爭訟者不禁。但檄諸縣簿載其名。歲終報府。俟督學按試時上之。終公之任。諸生無證訟者。及公在理。士民號泣而從。如急父兄之難。然則謂士不可以教諭者妄也。俗之敝。民之疵。蓋非一端。茲政教之尤大者。足下果能信而行之。當悉所聞繼以進。_
覆奏興濬溝渠疏乾隆二十七年|方觀承|賀編1827|卷一百六工政十二水利通論|為欽遵　　諭旨事。查河南巡撫胡寶瑔奏辦豫省溝渠一摺。奉　　旨。國家雖久停力役之征。而開挑溝洫。實為農田之利。通力合作。亦小民所宜自為謀也。今豫省每一州縣所開溝。自十數道至一百數十道不等。田溝固有業戶。路溝亦徬民田。民間業佃。就地施工。若工多地少之區。民力難以全任。則於各該州縣額設公費內酌助口食。用力甚便。而其事易集。行之已有成效。直豫地屬接壤。乃近年以來。偶值雨水稍多。遂至積潦瀰漫。皆由各該地方官平日不能?心講求。至被水成災。又不亟籌疏洩。殊不思溝洫深通。不特有水之年。可資宣導。即雨澤勻調之歲。更可資灌溉之益。著將此摺寄方觀承。令其閱看。董率所屬倣而行之。實因利利民之道也。欽此。臣查直隸各府州屬。地勢雖有卑亢?衍之不齊。而田間多設溝渠。?開道溝。一律深通。支湊聯絡。蓄洩均宜。實為地方要務。即如宣化府屬。地多高阜。雨過不?。而有洋河渾河各長渠。支分派衍。瀝水並皆蓄注。足資灌溉之益。最窪如天津寶坻文安等處。一經漲汎。輒致瀰漫。然當河淀安流之年。平田雨積。亦藉溝渠之宣導。至於平衍之區尤關切要。臣嘗見民間阡陌縱橫。皆有細路交錯其中。年久踐踏平槽。雨後順其地阞。即係天然之溝洫。但由此下注之水。如古河舊渠。每多淤墊。濬渠?須開溝。始能引入。又或窪地仰阻鄰田。非官為督辦。難容越界分疏。臣於此等情形。每歲通飭地方官隨宜籌度。?派河員協勘。惟正定順德廣平大名趙州定州等處民力易集。出夫甚便。即工多地遠。亦皆如期赴役。如遇需用物料。例動州縣辦公。倘難獨任。則上下游?皆協助。各守成規。略與豫省情形相仿。即如近年漳治故道。滏洺殘渠。隨時修濬。在在通疏。是以連年雨澇。惟附近河流間有漫及。未至積潦為患。田禾均屬有收。是其明驗也。近年河間府屬。河港已多開通。瀝水消退。較前為速。保定四境。開渠種樹。亦已定有章程。其餘各屬。則民力嘗不能齊。而工作亦有非民力所能全任者。向來辦理。俱係核定土方。按名按日。酌借倉穀一升。准其免息還官。茲值歉收之後。仰蒙　　聖恩。興工代賑。臣遵即通行勘辦。所有開溝疊道等工作。正定以南。仍循舊例。不入代賑。其餘各處。俱已先後開工。比因凍後暫停。至於田間溝洫。與大道或分或合。要使水有歸宿。除祇就舊蹟加修者。即飭興工趕辦。其或有關上下游機宜。或此損彼益。易啟爭執。須權其輕重者。更有窪坎實無去路。惟分疏水勢。俾其易涸。為一水一麥之地者。俱飭令各州縣詳細講求。繪圖貼說。臣逐加覆核。復委道廳勘議。分飭辦理。向後正當青黃不接之時。貧民咸資力食。經臣行令地方官?為曉諭。靡不感頌　　皇仁。踴躍趨事矣。至此次開濬之後。應請責成渠長圩頭。按年勸用民力。隨時經理。官為稽查。如或民力不給。即當酌助口食。時當春月。即以例借之穀為董率之資。乘便集事。更易為功。總期事不勞而民無擾耳。__邑中水利論華亭縣志_ANON__世之言水利者。謂松江西北地低。勿使之瀦。東南地高。勿使之涸。河面宜闊。河底宜深。昔賢所論。一一宜遵。殊不知今時之水利與往昔異。一縣之水利與一府異。我邑之水利與他邑異。東南河港。昔與河通。賴堰以禦鹹潮之入。故宋邱?移築運港大堰。修復十八舊堰。其功甚偉。今海上土石二塘。屹若崇墉。可無須於堰矣。禹貢云。三江既入。震澤底定。宋元以來。三江失其故道。而泖澱諸湖。又為圍田所壅。宣洩不暢。故其時策治水者。皆主決圍開江。自明夏尚書用葉宗行言。浚范家?後。上源之水出浦徑捷。至今利賴。可無藉於洩矣。所謂與昔異者此也。府之統轄者廣。官西北者。則使疏其來源。?東南者。則使通其去委。可傳檄以致工。若區區百里之地。欲疏其來源。而來源則在他境。欲通其去委。而去委則非我疆。甚至一河而兩岸各分。一港而兩頭異隸。此欲開而彼欲塞。殊多掣肘。未易設施。所謂與府異者此也。婁金山有蓄有洩。水旱無虞。青浦窪下。久而為沴。人必薦飢。然止水靜深。不必勤加疏鑿。上海南匯奉賢。浦潮去來較近。其停淤猶少。非若以我華亭為水口。直抵浙西。長落在所必由。乍長渾潮。淤澱較甚。落罷水弱。衝刷無力。故我邑諸河港湮塞尤易。所謂與他邑異者此也。且也華亭之地不憂澇而憂旱。惟志載米市塘東北為張蕩。厥田最下。遇旱乃收。外此若車墩以東之莘莊。朱家行亭林以南之山洋蔣莊。一遇旱歲。田皆龜坼。故浦北之盤龍六磊。浦南之鹽鐵龍船。最為關係。而乃今歲不濬。明年不開。致泥沙淀積。淺若蹄涔。即或上奉憲檄。下據民詞。一旦議舉。而此欲自開本河。彼欲協濟他港。書吏高下其手。官長調停其閒。牽制遲延。直至清明後始行開濬。畚挶未幾。農事已興。泥夫潦草以應役。董事苟且以告成。眼前暫通。未幾復塞。浦潮不至。車水何來。昔為膏腴。今成大鹵。九年三熟。非虛語耳。故為今日計。如欲興一邑之水利。要以工不出區之法。俾小民各自開其灌溉之河渠。支幹畢深。曲折並到。南阡北陌。水澤滿盈。而又於水口之處夾岸置閘。潮來則扃之。候潮平始開。則泥沙淀於閘外而不入內河矣。潮落復扃之。候落急始開。則衝決有力。而泥沙仍隨流而去矣。其法最善。否則設為鐵掃帚混江龍犁船等法。時時拖去浮淤。亦可久而不壅。乃近有好事之徒。或因自己風水起見。或借地方公事斂錢。引昔人不能為閘。但能修舉壩堰。其利亦溥之說。煽惑愚氓。呈請當事。以逞其私。殊不知一經壩斷。有利於此。必礙於彼。且也施之急流巨浸。則衝決難成。施之小小涇?。亦未便舟楫。是當禁止不行者也。__一邑之中自興水利與全局大工不同存此以備賢牧令?心民事者采擇至浙江水利壩閘兼用此則情形各異在相地酌勢行之_
請通查興修水利狀乾隆元年|陳宏謀|賀編1827|卷一百六工政十二水利通論|查得滇南四面環山。沃壤絕少。田號雷鳴。形如梯蹬。其水多由山出。勢若建瓴。論其有益於民田之處。則以其水高田低。自上而下。一泉之水。可以貫注數十里之田。盤旋曲折。惟視溝通。再加木?石槽。則竟可隔嶺飛渡。間有田高河低者。則用車戽。涓滴泉流。皆資灌溉。而論其有礙於民田之處。則以雨水漲發。山箐之間。頃刻成河。一瀉千里。以有用之水。不能稍為停瀦。而沙石並下。左近田地。反被沖壓。若能就出水之處。或濬塘築堋建壩。水發之時。層層停蓄。積滿而流。兩岸需水之處。均得灌溉。則平田雖少。而山田之可耕者亦多。至於低窪田地。或近海。或邊河。多由下流皆係山港。一時未能暢洩。致有淹沒。此則當極力疏通下流。如遇兩岸皆山。不能疏濬。或多砂磧。則惟沿邊築堤。以作障蔽。俾左右田地。有水之利。無水之害。滇中水利情形。大概如此。自前鄂高兩部堂檄行查修。次第興舉。又題明將官莊變價之銀。留為興修水利之用。凡關水利。俱得動項興修。其有修而未竣。及尚須改修者。積年以來。屢奉通飭訪查。本司道等督率遵奉。凡有訪聞。檄札並行。通計滇中已興之水利。或鑿源泉。或濬河身。或築壩閘。或開堰塘。或設?槽。或架水車。或築堤埂。或開河尾。或分支流。已經地方官勘議興修。俱於民間有益。此滇省歷來興水利而防水害之情形也。今者欽奉　　上諭。?行興修水利。以為民生養命之源。接奉憲行。令將從前已興之水利。現在蓄洩有無成效。應否再加修理。并現在查出山泉龍硐。應行修舉。及未經查出者。留心尋覓。分別工程大小。或勸導百姓經理。現或請動帑項興修等因。本司道遵查。每一州縣境內。週遭約數百里及千里不等。到處皆山。山多必有出泉之處。從前各屬未報之水利。應行興修者。自必不少。是前此已修之水利。固宜設法繼修。而此外未修之水利。尤宜急力開修也。但工程大小不一。民力勤惰不等。在官或以公費無出。不得不聽於民。在民或以眾力難支。不能不望之于官。本司道通盤籌計。若概許動項。則司庫無如許之項。且恐一開動項之端。士民之好事者。勢必以無益為有益。反致於帑有虧。而于民無補。若概不動項。除一村一寨之田間水道。只須地方官督率田戶出夫。於農隙時可以興修者不計外。恐有工程稍大。出夫之外。另需物料器具匠人之費者。又有工程最大。關係一鄉一境之水利。工料浩繁。必須動項者。若不分別量給。在官在民。均難措手。勢必以自然之利。棄為無用。誠如憲檄所云。應令其留心尋覓。分別工程大小。或勸民修。或動項修。庶幾有益者也。今會同酌議。如田間溝洫。及一二村寨之閘壩。與向日修築之溝堤。遇有應修應築之處。令地方官查勘明白。於農隙時督令頭人按照田夫興修。不須動項。如工程稍大。於出夫之外。另需物料器具匠人之費者。令地方官率同士民。公估公議。於凡有田地借資水利之各戶。按田分定。造冊詳請借動庫銀。於工竣後按年繳還。倘工程最大。關係一鄉一境之田地。需費既多。民力難勝。概令派還。恐滋擾累。則令勘定應修情形。畫圖貼說。估定確數具詳。竟請動項興修。毋庸還項。需費少者。請動閒?。需費多者。請動官莊變價。工竣之日。另行委員覆勘明確。取具冊結詳請題銷。以上水利。均令各屬相度水勢地勢。隨宜辦理。凡有可以興修之處。務使水無遺澤。地無曠土。興修工竣。將每年如何分灌。如何歲修。可以灌溉若干田地。逐一造冊具報。向後造入地方官季報事實冊內。前官修過之水利。統交後官經理。似此永定章程。通飭遵照。庶已修者不致失修。未修者可以續修矣。再查修過水利。所灌田畝。有係糧田者。亦有無糧荒棄者。今水利方興。有糧者免賠糧之累。無糧者亦必漸次墾種。但新墾山地。收成難必豐稔。似應薄賦輕徭。以蓄墾戶之力。不必按畝陞科。至于近海沿河田地。出沒無常。雖築堤開港。難保永無淹沒。水小之年。稍有收成。不過聊償辛力。不為留餘。必滋後累。亦應聽民自行報墾。不必按畝陞科。如此變通辦理。小民雖愚。亦知水利一興。有種植之利。無加糧之患。必就境內情形。自行相度。爭先請修。庶山陬海澨。無不興之水利。即無不收之地利。足以仰副恫瘝之盛心矣。_
請開溝洫疏乾隆二十七年|御史湯世昌|賀編1827|卷一百六工政十二水利通論|竊照今歲近京處。雨水過多。山水長發。地土濕透。不能消涸。低田不免淹損。行路阻于泥濘。頗為農桑之病。夫江浙之田。所收多而賦財富。以水利修而農力勤也。西北則不然。並無溝洫。全仗天時。犁種以後。彌望不見一人。不惟糧數甚輕。兼且時煩賑濟。然欲仿古治地勢既不能。惟于大道兩旁開溝深廣。旱澇藉以蓄洩。商旅便于馳驅。且大道可行。亦不致故犯田間。踐蹈禾稼。是亦水利之一端。刻不可廢者也。謹按修理隄防。本垂功令。直省開載查辦。而督率無人。未免有名無實。地方官皆以案牘無暇。工費無出為辭。夫郡縣佐貳。多水利列銜。又本省效用人員。可供驅策。伏祈　　皇上敕諭各督撫。嚴飭所屬。務于秋成之後。遴委勤慎佐雜。以及分發各員。督率該地農民。照河工民?民修之例。酌令富者計畝出夫。貧者出力餬口。于大道經行之所。闊則兩旁開溝。狹則止開一道。因其地勢。層層疏濬。如有橋道積窪。量加深廣。以為瀦水之地。即以挖起之土。培平大道阬窪。旁起坡岸。如有餘力。再將境內小河溪?必由之徑。決淤宣洩。預備橋船。乘此農隙之時。工程數月可竣。然後飭令道府。輕騎減從。據報勘實。如所過道路。間有不修。及修不如法。即傳諭地保。速集民夫。立時改築。如一處溝渠狹阻。即責令該管近地業戶。即時疏濬。而所委工員實心與否。一望可知。優則議?。劣則議懲。全在大員秉公。則下僚自然踴躍。夫閭閻自為身家。即使各出財力。亦合乎佚道使民。雖勞不怨之義。行之有效。即村莊徑路。亦可仿行。如果實力辦理。永遠增修。雖未能盡除水患。然溝中容得一分。即地上減去一分。而傍路之地阡陌綿長。水有歸宿。田不憂其湮沒。旅不病于徒涉。于民生不無小補也。_
論水利日知錄|顧炎武|賀編1827|卷一百六工政十二水利通論|歐陽永叔作唐書地理志。凡一渠之開。一堰之立。無不記之其縣之下。實兼河渠一志。亦可謂詳而有體矣。?唐時為令者。猶得以用一方之財。興期月之役。而志之所書。大抵在天寶以前者居什之七。豈非太平之世。吏治修而民隱達。故常以百里之官。而創千年之利。至于河朔用兵之後。則以催科為急。而農功水道。有不暇講求者歟。然自大歷至咸通。猶不絕書於冊。而今之為吏。則數十年無聞也已。水日乾而土日積。山澤之氣不通。又焉得而無水旱乎。崇禎時。有輔臣徐光啟作書。特詳于水利之學。而給事中魏呈潤亦言傳曰。雨者水氣所化。水利修亦致雨之術也。夫子之稱禹也。曰盡力乎溝洫。而禹自言亦曰濬畎澮距州。古聖人有天下之大事。而不遺乎其小若此。自乾時著于齊人。枯濟徵于王莽。古之通津巨瀆。今日多為細流。而中原之田。夏旱秋潦。年年告病矣。__龍門縣。今之河津也。北三十里有瓜谷山堰。貞觀十年築。東南二十三里。有十石壚渠。二十三年。縣令長孫恕鑿。溉良田沃畝收十石。西二十一里有馬鞍塢渠。亦恕所鑿。有龍門倉。開元二年置。所以貯渠田之入。轉般至京。以省關東之漕者也。此即漢時河東太守番係之策。史記河渠書所謂河移徙渠。不利田。不能償種。而唐人行之。竟以獲利。是以知天下無難舉之功。存乎其人而已。謂後人之事。必不能過前人者。不亦誣乎。__唐姜師度為同州刺史。開元八年十月詔曰。昔史起溉漳之策。鄭白鑿涇之利。自茲厥後。聲塵缺然。同州刺史姜師度頃職大農。首開溝洫。歲功猶昧。物議紛如。緣其忠?可嘉。委任仍舊。暫停九列之重。假以六條之察。白藏過半。績用斯多。食乃民天。農為政本。朕故茲巡省。不憚祁寒。今原田彌望。畎澮連屬。繇來榛棘之所。?為?稻之川。倉庾有京坻之饒。關輔致畝金之潤。本營此地。欲利平人。緣百姓未開。恐三農虛棄。所以官為開發。冀令遞相教誘。功既成矣。思與共之。其屯田內先有百姓主籍之地。比來召人作主。亦量准頃畝割還。其官屯熟田。如同州有貧下欠地之戶。自辦功力能營種者。準數給付。餘地且依前官取。師度以功加金紫光祿大夫。賜帛三百匹。冊府元龜又本傳云師度既好溝洫所在必發眾穿鑿雖時有不利而成功亦多讀此詔書。然後知無欲速無見小利二言。為建功立事之本。__孫叔敖決期思之水。而灌雩婁之野。楚莊知其可以為令尹也。淮南子魏襄王與?臣飲酒。王為?臣祝曰。令吾臣皆如西門豹之為人臣也。史起進曰。魏氏之行田也以百畝。鄴獨二百畝。是田惡也。漳水在其旁。西門豹不知用。是不知也。知而不興。是不仁也。仁知豹未之盡。何足法也。於是以史起為鄴令。引漳水溉鄴。以富魏之河內。史記又按後漢書安帝紀元初二年修理西門豹所分漳水為支渠以溉民田則指此為西門豹所開為人君者。有率作興事之勤。有授方任能之?。不患無叔敖史起之臣矣。__漢書召信臣為南陽太守。為民作水約束。刻石立于田畔。以防紛爭。晉書杜預都督荊州諸軍。修召信臣遺?。分疆刻石。使有定分。公私同利。此今日分水之制所自始也。__洪武末。遣國子生人才分詣天下郡縣。集吏民乘農隙修治水利。二十八年。奏開天下郡縣塘堰。凡四萬九百八十七處。河四千一百六十二處。陂渠堤岸五千四十八處。此太祖勤民之效矣。_
論水利禹貢錐指|胡渭|賀編1827|卷一百六工政十二水利通論|陂亦隄也。而實不同。川兩?築隄。制其旁溢。陂則環澤而隄之。此其所以異也。陂必有水門。以時蓄泄。考之傳記。壽春芍陂。楚相孫叔敖作。有五門。隋趙軌修之。更開三十六門。穰縣鉗盧陂。漢南陽太守召信臣作。有六石門。號為六門陂。山陰鏡湖。會稽太守馬臻作。築塘周回三百里。疏為二門。其北隄石闥二。陰溝十九。南隄陰溝十四。?皆古法也。川水暴至。則開高門受水。使水得遊蕩陂中以分殺其怒。川平則仍閉以蓄水。遇旱即開下門以溉田。利民之事。無大於此者。故易曰。說萬物者。莫說乎澤。賈讓言內黃界有澤方數十里。環之有隄。太守以賦民。民起廬舍其中。?自戰國開阡陌盡地方。即有廢澤以為田者。其後翟方進攘汝南鴻隙陂。而郡人怨之。謝靈運求會稽回種岯崲二湖以為田。而太守不許。陂之不可廢也如此。近世逐利而忘害。古時瀦水之地無尺寸不耕。而昧其昔之為陂澤矣。就禹貢所載言之。滎播波為平地。非人之罪。餘若大陸雷夏大野震澤菏澤皆失其舊。大抵由圍田所致。而他澤從可知已。夫子之論政也。曰無見小利。見小利則大事不成。今廢澤以為田。而百川決溢。人無甯居。歲數不登。皆謀國者見小利之害也。__陸文裕深河汾燕閒錄曰。晉水?行類閩越。而悍濁怒號特甚。雖步可越處。輒起濤頭作漰湃。源至高故也。夏秋閒為害不細。以無堰堨之具耳。某行三晉諸山間。嘗欲命緣水之地。聚諸亂石。倣閩越間作灘。自源而下。審地高低以為?密。則晉水皆利也。有司既不暇及。而晉人簡惰。亦復不知所事。閩諺云。水無一點不為利。誠然。亦由其先有豪傑之士作興。後來因而修舉。遂成永世之業。故其謂閩水之為利者。盈科後進。晉水之不為利者。建瓴而下耳。朱文肅國楨湧幢小品曰。辛丑某南歸。經磁州。?野皆有水溝。深不盈二三寸。闊可徑尺。縱橫曲折。隨地各因其便。輿馬可跨而過。禾黍蔚然。異之。問輿夫水何自來。遙指西山曰。此泉源也。又問泉那得平流。則先任知州劉徵國從泉下築隄障之。高丈許。隄高。泉與俱高。因地引而下。大約高一尺可灌十里。一州遂為樂土。因悟谿谷之水。由山以注田。由田以注川。無南北高下。皆宜緩而不宜急。障其泉源。則田間無驟盈之水。深其溝洫。則川中無暴漲之流。聚石作灘。築隄為障。亦即大禹陂澤之意。非獨下流捐地。以為川水游波之所也。__昔賈讓欲穿漕渠於冀州地。多張水門。旱則開東方下水門溉冀州。水則開西方高門分河流。此亦用水門也。而其法則與後世減水河同。非陂障九澤之意。?鑿渠減水。施之於清川則可。施之於濁流則分水既多。水力緩弱。不足以衝刷泥沙。正道必至填淤而決於上游。害滋甚矣。因澤體之洿下以瀦其水。啟閉以時。川水暴至。得左右游波。及其退也。經流不分。永無填淤之患。此聖人之智。所以為大也。__或問漢書云。自鄭渠成。溉舄鹵之地四萬餘頃。關中始為沃野。無凶年。然則前未有渠時。渭北之地。皆舄鹵也。雍田何以稱上上乎。曰此地之為舄鹵。以溝洫廢也。禹盡力乎溝洫。導谿谷之水以注之田間。蓄泄以時。旱潦有備。高原下隰。皆良田也。涇水在其旁。禹莫之用。豈其智不若後人哉。誠無藉於此也。自商鞅壞井田。開阡陌。而溝洫之制廢矣。溝洫之制廢。則水泉瀉去。其地為鹹鹵。五穀不殖。秦人患之。此鄭國之策所以行也。然渠成之後。舄鹵仍不少。兒寬所謂鄭國旁高卬之田。嚴熊所謂重泉以東故惡地是也。故又有輔渠白渠龍首渠之役。及後漢都雒。諸渠漸廢。杜佑云。秦漢時鄭渠溉田四萬頃。白渠溉四千五百餘頃。唐永徽中所溉唯萬許頃。洎大歷初。又減至六千頃。則兩渠之利。至唐而益微矣。宋人以鄭渠久廢。不可復興。唯修三白渠。其所溉者。涇陽富平等六縣田三千八百餘頃而已。熙甯中。於仲山旁更穿豐利渠。溉田二萬五千餘頃。元至正初。以新渠堰壞。乃復治舊渠口。溉田四萬五千餘頃。其數不減於漢。然未幾亦廢。何也。則以涇流愈深。渠身愈高。水不能入口故也。?地有高下。勢有順逆。濬畎澮之水以距川。其勢順而易。引川之水以入畎澮。其勢逆而難。順而易者。行之萬世而無弊。間有小壞。修治亦易為力。逆而難者。其始雖有不訾之利。而其後將窮而無所復。歲歲作堰浚渠。得不償勞。子因舄鹵之說。而致疑於禹貢。若雍州之田。非兩渠無以成其美。不亦過乎。_
論溝洫|陸世儀|賀編1827|卷一百六工政十二水利通論|遂人職曰。凡治野。夫間有遂。遂上有徑。十夫有溝。溝上有畛。百夫有洫。洫上有塗。千夫有澮。澮上有道。萬夫有川。川上有路。註謂萬夫者。方三十三里有奇。此亦大概以成法言耳。不可泥也。古人治地。必因水利。而水性趨下。河形無常。如伊洛?瀍之類。皆川也。然不可以方計也。即如我吳三江既入。震澤底定。三江皆川類也。然不可以方計也。乃若遂人之法。則可因三江以明之。三江之水。自湖達海。長亙百餘里。深廣亦數十丈。而江之兩旁。或十里。或五里。則有縱浦。縱浦者。江之支流也。故其深廣則稍減于江。縱浦之兩旁。或三里。或二里。則有橫塘。橫塘者。又浦之支流也。故其深廣又稍減于浦。至于塘之兩旁。又有港汊。港汊之兩旁。又有溝渠。其深廣以次更減。而凡江浦涇塘之上。莫不有岸。是可以知遂人之法矣。萬夫有川。三江也。川上之路則江岸也。千夫有澮。縱浦也。澮上之道則浦岸也。百夫有洫。橫塘也。洫上之涂則塘岸也。十夫有溝。港汊也。溝上有畛。則港岸也。夫間有遂。溝渠也。遂上之徑。則塍圩也。此即遂人之法也。不徵之實境。而拘拘求紙上之圖。豈不悖哉。__治地之法。與治兵不同。治兵由寡以及眾。治地自大以及小。故善治兵者。必先定隊伍。隊伍定而後千夫百夫以至數十萬之眾。無不可就約束。善治地者。必先濬大川。大川濬而後縱浦橫塘以至汊港溝渠之屬。無不可就條理。知隊伍而後可以談八陣。知濬川而後可以論溝洫。今之談八陣者。泥八門之說。而隊伍之間。亦欲以八起數。是由眾以及寡也。論溝洫者。泥遂人之制。而萬夫之川。亦必以為周三十里。是自小以及大也。何怪乎議論煩多。迄無成功哉。_
論開河|陸世儀|賀編1827|卷一百六工政十二水利通論|西北治水。其大要在黃河。導河入海。則西北之水患息矣。東南治水。其大要在震澤。導震澤入海。則東南之水患息矣。書所謂三江既入。震澤底定也。__凡諸水之泛溢。皆從山水來。山水之暴發。皆從霪雨來。?雨下諸山。悉入太湖。倉卒不能歸海。則泛溢田間而為大害。治之者。不過欲其安流入海而已。安流入海。大是難事。郟亶之說。欲合江南七郡。同心并力。開河築圩。置壩建閘。必使江高於海。浦高於江。水由地中。節節有制。此真治水良法。暗合井田溝洫之制。婁江之塞。自己卯庚寅已然。時張儀部受先。每以為憂。舊例三江之開。必合蘇松常杭嘉湖六郡。議同築舍。予與受先商。欲於六郡會計中。每畝加升合。代太倉漕糧。而免太倉一歲之灡。令其開河。?此說行。在六郡止毫釐之費。而仍收水利之功。在太倉雖一時之勞。而亦有免漕之樂。在朝廷則正賦不損錙銖。而已收百年之利。計無便此者。時受先以余議達州守上請。已得允。已而中止。__開河之法。莫詳於耿常熟水利書。彼?撮古人之成法。又酌以今人之時宜。修水利者按冊而稽。舉其成法。則思過半矣。然其要處。全在算土派工。算土莫善於徐元扈送上海縣宰條例。派土莫善於坐圩起夫。圩長督工。田主給米。此亦耿常熟之法。而吾友陳確庵試之於蔚?。顧殷重試之於朱涇者也。__算土之弊在欺隱丈尺。假如河一千丈。彼則偽云一千二百丈。將此虛河。賣與業戶。名為開河而實不開。若十丈為䎱。兩䎱一樁。處處可覆。則虛河之弊絕。派工之弊在欺隱田畝。假[如](加)某都田一萬畝。只作八千畝。其二千畝得業戶銀錢則不註冊。若竟照魚鱗圖冊實在田數。而止令公正算總數。不開業戶主名。則派工之弊絕。__凡開河若從平陸施工。或地方乾硬處。可用牛犁起土。以筐車運土。殊省工力。昔人有於開河處得古犁頭。大於尋常之犁數倍。乃知昔人用犁起土。以四五牛駕之。一往即成一小河也。思亦奇矣。__量河須用三䎱。二分兩旁之長。一定中心之闊。用一䎱非法也。至轉灣處便有零餘。難以派算。_
開豫省田溝路溝疏乾隆二十七年|胡寶瑔|賀編1827|卷一百六工政十二水利通論|臣查豫省地勢。在諸省中最為平衍。其恃以宣洩者。溝渠之功。實與河道相為表裏。所當隨時講求。不可暫廢者也。前蒙大發帑金。修濬河道。臣於二十三年工竣之後。敬籌經久事宜。即將民田溝洫宜開。?每年加挑路溝。及小港廢渠宜復各緣由。臚列陳奏。是年每一州縣中。計開溝自十數道至一百數十道不等。其長自里許至數十里不等。寬深自數尺至數丈不等。皆以足資蓄洩為度。其路溝。除驛路加挑外。凡商旅通行之路。亦一律開溝種樹。其時皆民間業佃。各就地頭施工。雖有綿亙一二十里者。而一人一戶承挑無幾。是以民易為力。當復將普開溝洫情形。具奏在案。自是每歲或於春融。或於農隙。通飭地方官隨時勘辦。?令專司水利道廳等員。俱來督率。臣及兩司。於巡查各屬時。隨處查勘。總緣民間連獲有收。已享其利。每歲加修。更屬力少而事便。是以逐處寬深。鮮有水患。即上年被水。皆由外河沖決。?無內水瀰漫之處。且節節疏通。就下甚利。是以田地皆得速涸。不誤耕種。尤其明?也。今年農務早畢。即於九月內。臣囑令護撫臣輔德。通行各屬。照舊勘辦。已據報竣者十之八九。茲蒙　　諭旨訓示。臣復通行飭查。?令凡可以加寬加深之處。甯可有餘以資蓄洩。至於勸用民力。相習已久。?田溝固有業主。即路溝亦緊與民田相傍。其修濬為農田之利。愚民亦所易曉。惟因勤惰不一。眾力難齊。不無扞格。今得官為督率。則通力合作。自屬樂從。且各就地出夫。則貧富自均。而就役亦便。又皆令渠長地保管理。不經胥吏之手。一無擾累民情。實屬相安。嗣後應請各照舊辦理。其有民力難以全收之處。自應酌助口食。查工多而田畝亦多。仍屬眾擎易舉。惟工多地少之處。則須為酌助。但歲修一事。究非特興大工可比。向於各州縣額設公費動給。已可敷用。嗣後應請仍以公費動用。臣更當親加稽查。總期為之有實。俾小民咸蒙其利。而不至少有滋累。以冀仰副　　聖主殷懷耳。_
飭查江北水利檄|晏斯盛|賀編1827|卷一百六工政十二水利通論|溝洫之法。宜古宜今。惟在變通盡利。山川之形。因天因地。於以左右有民。　　皇上軫念民生。不棄芻蕘。大學士等援古證今。敷陳往效。奉　　旨?勘。　闕廷之上。往復疇咨。　　天子宵旰。臨照江淮。倘絲縷未清。即何堪對越。所當竭心思。窮耳目。足履手畫。籌及四境。籌及千年。方稱斯役。甚未可猥自菲薄。苟且塞責也。靳文襄公溝田之法。?因古溝洫之法而變通之。今又當因溝田之法而再變通之。天下承平日久。平疇廣野。業戶錯綜。廬墓間雜。其寬閑之地。能如溝田方廣之制者。照行溝田。至其間有不能限以方廣定數者。但當隨地勢之高下曲折而周通之。總以水之蓄洩為度。旱澇均必可資也。至於窮山邃谷。幽仄盤錯之區。似乎溝洫之法有所難通。而不知此正天地自然之溝洫也。山谷之間。有溪有?。有渠有溝。遇低平能通之處。即可節蓄而為之陂為之堰。隨勢而溝行之。較之平地開鑿。尤為因利乘便。又或有湖有塘有潭有泉有沛有蕩。遇低平能通之處。即可車汲而為之溝。為之?。就近而分注之。枯土停瀦。亦為以逸代勞。其斜坡側坡。水不能到之處。山頂有泉者可層引而下。無泉者因其最高稍平。及平崗稍窪之處。多開池塘。亦可遞放而行。遇旱均足資濟也。勘度之要凡有數端。一州縣地方。先觀其山川大勢。東西南北四面。來去何處。高低何向。各應蓄應洩。及其地之宜何若。一境內寬平之區。先觀其可否如溝田法。行以溝田。次觀其長短廣狹。並有無墳墓毋強令遷改。因其形便。作何變通。不必拘十畝二十畝。橫斜曲直。可成溝洫若干。一河渠港?溪溝。必觀其有無來源。源來何處。經何鄉。計若干里歸何處。可否溝行。灌溉若干畝。應否陂堰隄閘。有無湮廢應修。併此外有無增置。一湖塘泉潭沛蕩。必觀其有無本源。屬何鄉里。深廣若干。四時有無盈涸。溉田可若干畝。有無湮廢應浚。及有無新墾田地在內。毋拘泥舊形。強令挖填。并此外有無增置。一陂堰壩閘隄埂。必觀其是否扼水之要。得蓄洩之利。有無廢圯應修。併此外有無增置。一會計新舊各工。約費可若干。分別最要次要又次要三等。何緩何急。孰後孰先。仿古溝洫法。不限方圓。不拘多寡。不拘曲直橫斜。隨地勢之高下曲折而周通之。總以水之蓄洩為度。如所勘各州縣三等工程。有益田疇者。一律修治。其次又二等。工在稍緩。雖難以一時並舉。然因所利而利。擇可勞而勞。將冊存次又二等。交各府州縣。分年督率。勸令民間自行修治。計其功效之多寡。報明查覈。設法旌獎。如遇各府州縣內偶有偏災。即將此等工程歸入寓賑。於工條內動用賑銀辦理。至於最要工程。利大而費多。為民力所不能舉者。均請　　旨動項興修。以惠民生。再工費浩大。急公有人。如願出力助工者。不拘本地官民。聽其助修。請照地方公事樂輸。題請議?之例。計其工之大小。題請議?。則善與人同。成功亦易。而樂利之休。可共見於磽瘠之地矣。_
三吳水利贅言|錢泳|賀編1827|卷一百十一工政十七江蘇水利上|徐貫曰。太湖之水。上流不濬。無以開其源。下流不濬。無以導其歸。洵至言也。今五堰既塞。廣通又廢。而吳江長橋一帶。亦淤墊幾成平陸。然上築周行。以通行旅。下開堰洞。以洩湍流。似可以為萬世之利矣。而不知湍流不暢。則不達于枝河。枝河之水不達于三江。三江之水不達于大海。故遇旱則赤地千里。遇水則一望汪洋。而農田為之害。農田日害而下民窮蹙。下民窮蹙而賦無所出。皆聽命于天時而實非也。__或有問于余曰。太湖之水。為長橋所塞。致三吳有漂沒之憂。何不去之。以復古之舊蹟乎。曰不可也。從來治水治田。兩者相兼。舟行陸行。不能偏廢。且病積日久。難以施功。豈去一長橋。而遂能為三吳之利耶。只求斬其茭蘆。濬其淤積。相其地宜。順其水性。修其堰洞。通其湍流而已矣。 __大凡治事。必需通觀全局。不可執一而論。昔人有專濬吳淞。而舍劉河白茅者。亦有專治劉河。而舍吳淞白茅者。是未察三吳水勢也。?浙西諸州。惟三吳為卑下。數州之水。惟太湖能瀦蓄。三吳與太湖相聯絡。一經霖潦。有不先成巨浸乎。且太湖自西南而趨東北。故必使吳淞入海。以分東南之勢。又必使劉河白茆皆入揚子江。以分東北之勢。使三江可并為一。則大禹先并之矣。何曰三江既入。震澤底定也。__廣通壩者實與五堰相表裏。所以障宣歙廣德金陵諸水。使之不入太湖也。明永樂元年。成祖遷都于燕京。蘇州民吳相伍以水為下流患。引宋單鍔書上奏。改築土壩。設官吏。僉同溧陽溧水兩縣民夫四十名守壩。使宣歙諸水。不入震澤。正統二年。周文襄又為重修。增高土石。奉有欽降版榜。如有漏洩水利。淹沒蘇松田禾者。壩官吏皆斬。夫?充軍。如此其重也。今之議論三江。輒從下流開濬。而無有言及五堰廣通壩者。是東坡所謂知其一不知其二也。__五代錢氏。不廢漢唐治水之法。自今之嘉興松江。沿海而東。至于太倉常熟江陰武進。凡一河一浦。皆有堰閘。使蓄洩以時。旱潦無患。而田自利。其時歲豐人樂。每米一石。錢五十文。范文正守三吳。大興水利。斗米十錢。至南宋農政不修。水利不舉。三吳之田。日漸隳壞。則石米一貫矣。以此推之。興水利則如此。不興水利則如彼。__農人之利于湖也。始則張捕魚蝦。決破隄岸。而取魚蝦之利。繼則遍放茭蘆。以引沙土。而享茭蘆之利。既而沙土漸積。乃挑築成田。而享稼穡之利。既而衣食豐足。造為房屋。而享安居之利。既而築土為墳。植以松楸。而享風水之利。湖之淤塞。浦之不通。皆由于此。一旦治水而欲正本清源。復其故道。怨者必多。未為民便也。或曰興舉水利。正所以便民也。譬諸惡人不懲治。病者無醫藥。恐歲月寢久。日漸填塞。使水無所洩。旱無所溉。農民艱困。賦稅無由。為三吳之大害。當何如耶。余則曰。方將興利以惠民。何忍擾民以增害。然單鍔有言。上流峻急則下水泥沙自然嚙去。今能以太湖之水通洩三江之口不淤。則向之豪民占而為田為屋為墳墓者。可十坍其五六。此不待懲而自治。不待醫而自藥也。__范文正公曰。三吳水利。修圍濬河置閘。三者缺一不可。余以為三江既濬。建閘為急。何也。?水利之盈虛。全在乎節宣。今諸江入海之處。堈身既高。而又有潮汐往來。一日夜凡兩至。前人謂兩潮積淤。厚如一錢。則一年已厚一二尺矣。十年而一二丈矣。故沿海通潮港浦。歷代設官置閘。使江無淤澱。湖無汎溢。前人咸謂便利。惟元至順中。有廢閘之議。閘者押也。視水之盈縮。所以押之。以節宣也。潮來則閉閘以澄江。潮去則開閘以洩水。其潮汐不及之水。又築隄岸。而穿為斗門。蓄洩啟閉。法亦如之。安有不便乎。__老農有云。種田先做岸。種地先做溝。?高鄉不稔。無溝故也。低鄉不稔。無岸故也。是池塘為高鄉之急務。大約有田百畝。必闢十畝之塘。以蓄水而防旱。隄岸為低鄉之急務。大約有田百畝。必築三尺之圩。以洩水而防潦。夫圩者圍也。內以圍田。外以圍水也。__治水之法。既不可執一泥于掌故。亦不可妄意輕信人言。?地有高低。流有緩急。瀦有淺深。勢有曲直。非相度不得其情。非咨詢不窮其致。是以必得躬歷山川。親勞胼胝。昔海忠介治河。布袍緩帶。冒雨衝風。往來於荒村野水之間。親給錢糧。不扣一釐。而隨官人役。亦未嘗橫索一錢。必如是而後事可舉也。如好逸而惡勞。計利而忘義。遠嫌而避怨。則事不舉而水利不興矣。__積荒田土。在在有之。江南四郡之中。惟常鎮兩府為尤甚。或以官逋為累。或以水道不通。或以古墓相連。或以瓦礫難種。茲欲區處農民。必其開墾而成熟之。事亦難矣。然亦有說焉。一以賦負民逃而不墾。一以糧重租多而不墾。一以其地窵遠難于照應而不墾。一以小民窮困舍本逐末而不墾。是以荒瘠之地日多。而懶惰之民日積。使膏腴成棄地。糧稅為積逋。所以府庫日虧。而農民日困也。惟有專官而治。時時省察。就近招徠。輕其租賦。勸其開墾。勉其勤惰。使民無棄地。家有餘糧。而庫無積欠矣。亦協濟之一法也。__三吳圩田。亦在在皆有。農民習懶性成。惟知種苗禾種豆麥蔬菜而已。其有水者則棄之。何也。余以為水深三四尺者。種菱芡。一二尺者種芰荷。水不成尺者。則種茭白茨茹荸薺芹菜之屬。又能加之以勤儉。雖陂湖亦田也。試看杭嘉湖三府。桑麻遍野。菱芡縱橫。有棄地如蘇松常鎮四府者乎。如此。則民不偷惰而賦常足。民不告勞而食不匱也。亦協濟之一法也。__　多種茭荷菱芡以利民此專就陂湖瀦水之區言之若江河渠港則又須禁種他物以致占塞水道也_
敷奏江南水利疏雍正五年|雲貴總督鄂爾泰|賀編1827|卷一百十一工政十七江蘇水利上|為敬陳水利。以備　　採擇。竊江南水利一事。屢荷　　聖心眷注諄懇。臣前任江蘇藩司。於所屬水利。曾悉心諮訪。?知大要。原擬將此項經費。籌畫預定。然後詳請督撫。隨其輕重緩急。次第舉行。及奉　　聖恩超擢來滇。事雖已寢。心未暫忘。前閱邸鈔。知蒙　　聖主發帑金十萬。委大臣辦理。且感且奮。臣隨寓書撫臣陳時夏云。疏濬河渠。　　特賜帑金。以資調度。蘇松常鎮就近之地。料已?心查勘。而江甯為省會之區。城池尤宜亟講。郡治內外。皆有河道。秦淮之水。四至可通。獨以日久淤塞。若尋源開濬。實於民有濟。揚州所重。全賴五塘。久屬豪強擅廢諸閘。淤河作田。因占數百里之官塘。遂荒數十萬之民產。至今少旱即歉。多水又淹。若將故閘仍舊修造。五塘之水一蓄。所費不過數千金。而斯民之利甚溥。但須不畏強禦。方克有成。故雖有賢守令。往往中途遂阻。即勢不能搖。又或造為別論。使必不可行。此不欲開河之通弊。不可不?意也等語。去後。屢讀　　聖諭。剴切周密。又奉　　旨以原任給事中許承宣條奏揚州水利一疏。著問揚州府在京官員。其覆奏亦甚詳明。仰見　　聖慮所周。無微不燭。謹據臣所見。冒昧陳奏。臣按劉河白茆二處。奉　　旨開濬。此誠河海二區之脈絡。江浙六郡之要津。查康熙九年。巡撫張祐開濬劉河。二十年。巡撫慕天顏開濬白茆等河。其時相去未遠。皆有志可考。有跡可循。自能仰體　　聖諭。至於江甯之秦淮。其源有二。一出句容華山。一出溧水東廬山。合流入方山埭。自通濟水門入於郡城。內外交資。其利甚溥。但久不疏濬。即疏濬亦屬故事。故河道雖存。僅於夏秋水大時暫通舟楫。是享其利者正復無幾。若不及今大加疏濬。日就堙廢。勢難清理。至於揚州之五塘。雖侵占已久。而故址皆在。但能不畏勢豪。修治甚易。裨益實多。由揚州之邵伯高郵寶應以直達淮安。此一帶地方。稍遇水大。一望汪洋。民將不堪。若開濬五塘。亦足分其下流。但河堤綿亙三百餘里。往往淮黃及湖。一時匯聚。宣洩甚難。雖設閘已多。而一旦水勢驟急。輒橫行汎濫。多被衝決。須沿途相度。別分支河。出水迅駛。常就安瀾。如此則淮揚二郡。永遠奠定。而江北之水患息矣。至於高家堰為二郡之保障。及淮北各州縣。皆逼河工。自有河臣坐鎮。不時督修。又非獨水利所關。無俟臣瀆。江南自劉河白茆之外。其為南北之要津者。莫如鎮江之漕河。在丹徒界者四十五里。在丹陽界者九十里。地勢如建瓴。雖有京口呂城奔牛諸閘。藉以蓄水。一至冬月。漕河水淺。輓運艱難。每年挑濬。隨濬隨淤。歲以為常。皆由河身淺狹。及挑濬時。又復苟且為一時之計。所挑淤泥。堆積兩岸就近之處。及大雨淋漓。仍復沖卸入河。且水淺之時。漕船既不能行。橫截河內。阻截民船。無由飛渡。以致起岸盤壩。行旅艱苦。公私交困。此又江南河渠大弊。亦不獨水利所關也。臣查此地。實係杭嘉湖蘇松常鎮七府行漕之河。而向例每歲挑濬。獨責之丹陽。是丹陽之民。獨受其累。更有姦胥蠹役地棍等人。得以借名灑派。腳役車夫驢戶等人。得以勒索高價。而兩頭來船。又得以卸裝另載。凡此姦徒。皆因以為利。故樂其堵塞。不樂其疏通。於是勾串夫役。皆不肯實力疏濬。使就深闊。又且賄囑漕船舵工水手。故意排擠。不?餘隙。甚至多用小船。填塞河縫。以絕其往來。行人到此。忍氣吞聲。不得不舍舟而陸。臣深察其弊。曾經親勘嚴飭。雖於雍正二年間。料估公費。公中疏濬。然猶不能如式。且附近各境。凡有可比丹陽之練湖者。皆應開通。以助運河。常使流注無窮。不須復濬。庶為一勞永逸之計。__至於各郡州縣之內外城河并各鎮市之河。每被勢豪侵占。或填砌狹小。或全行堵塞。尤可痛恨。應嚴飭有司。盡行疏通。不得少有徇庇。如仍前因循。不即挑濬清理者。一經察出。官參吏處。勢豪之家。從重治罪。其各支河港瀆塘浦。名類不一。所在多有。凡可裨益地方者。應悉令查報。酌量經理。但河路甚多。若必盡待帑金。勢難遍給。臣竊斟酌條例。凡挑濬官河者。一切工費取給公帑。其挑濬城河及鎮市之河者。則通計河身丈尺。俾瀕河兩岸居民。每戶照其基址。各浚其半。其在港內不臨河者。量為協助。深淺寬窄。各有定程。鰥寡孤獨。悉予優免。至其間隙之地。並無民居。以及未挑之前。先須築壩戽水。及挑之日。或須拆屋砌岸者。此等工費。公同確估。勸令紳衿富戶。典賈鹺商。量力捐輸。毋許勒派。其各支河關係民田者。高田挑濬。借水之利。低田圩岸。驅水之害。皆勸令通計合商。彼此交濟。是官為經營。民受惠益。勢豪姦蠹。不敢阻撓。且自費者仍以自給。凡有田之業主。種田之佃戶。皆無不踴躍樂從。而為利斯溥矣。再城外運泥之法。務令遠置低窪之所。不令高出地上。城內運泥之法。則暫令積之有障隔之空地。俟水通日。雇船運至城外。亦置於低窪之所。不令高出地上。總須倡率有方。調度有法。一切因時度勢之用。惟恃乎其人。又非臣言之所能盡也。臣自任江南。私心耿耿。適蒙　　聖主軫念及此。實千載一時。故不揣愚昧。越職陳奏。_
新開海州甲子河碑|海州知州唐仲冕|賀編1827|卷一百十一工政十七江蘇水利上|中河舊引鹽清流。經安東莞瀆。至武障頂沖。受六塘河而北匯板浦。為場河。又自板浦歷卞家浦過孔望山。出海州東北為新浦。皆鹺運所經。工歸綱賈。自孔望山西至州城七八里。舟楫所不通也。城無市廛。米薪缺乏。州以為病。今歲有以開渠請者。余知其為利。而恐重勞吾民也。請者繼至。始議董勸。海州凡四十八鎮。各輸財。余躬為植。而屬衿耆分治方土。綜其財用。稽其功緒。東自新浦口引場入水。西達城東門入於漣河。計長一千一丈六尺有奇。廣六丈。深者自七八尺至丈五尺。為方三萬三千五百有三。塹巖填谷戽瀦掀淖之力。畚挶綆缶木薄鐵石之具。與夫筭胥巡隸。餼廩犒勞。造橋闢?立步。凡用錢七千七百五十一緡。五旬而成。不愆於素。是役也。適當淮河之間。釃導紛紜。場河亦大加疏浚。方慮發徵罕集。蕆事無期。而四郊農甿。不呼自赴。釋耒揮鍤。雲簇星奔。不妨麥秋之時。不憂水潦之降。命之曰甲子河。且以名橋者。紀天行。重民力也。夫十干十二支相配。窮六十為一元。而始於閼逢困敦。此州十年以來。潮漸北徙。故恬風渡最險惡。已成平陸。朐山以東。郁州以西。得沙田數百頃。更涉一紀。地盡可耕。石室諸生。蒸蒸向學。耕者豐於野。學者獻於廷。其必自今河成之歲始矣。雖然。漣河塞而青伊河乃東溢矣。六塘隄不修。而大伊山南北二河隄逶迤數千百丈。溝?防淫。費累鉅萬。且鹽遷清流弱。中河每借潤於黃水。沙停河淺。輒泛民田。民與商爭蓄洩。無歲無之。凡此皆守土者之所宜熟籌也。豈特茲河哉。是為記。__　_
毗陵水利議|邵長蘅|賀編1827|卷一百十一工政十七江蘇水利上|談吳中水利者。言人人殊。大較宋人亟議復五堰。復十四門。治吳江岸。明人亟議濬吳淞。濬瀏河。導白茆港。類皆祖郟氏單諤諸書。然無係於毗陵利害。故?弗論也。夫水利之大曰轉漕。曰溉田。毗陵北枕江東。南憑太湖。有二浸之利而無其害。顧歲旱而旱。歲潦而潦。而漕渠之議濬議灌。頻歲見告。得無當事者慮有未究。而經盡之未詳耶。愚閒按圖記。江自丹陽繞郡境一百八十餘里。西北支流道江者以十數。孟瀆最大。稍東則小河港。稍東則剩銀港。剩銀以東。烈塘最大。益東迤邐而北。澡子港最大。桃花以東。入暨陽界。則申港利港最大。此渠皆可行舟。宋元迄明。舊置閘其上。引潮通漕。有餘則用溉。民往往益股引之。溉田數萬計。利至渥也。自明嘉靖初。築城禦倭。而孟瀆稍淤。萬歷以後。水政久弛。濁泥乘潮日積。而烈塘澡子諸港次第淤入。我　國家懲己亥海孽之訌。瀕江列戍卒。起亭燧。支流通江者。稍稍楗木石塞之。自是潮絕不來矣。潮不來則轉漕艱阻。小遇淺澀。輒議疏濬。人徒畚鍤之勞。水衡之金錢。費亡慮千萬計。而西北諸鄉。時苦旱災。誠疏通孟瀆烈塘諸港。修復舊。其利有三。父老言潮來時。試以蕭葦?之。葦高一寸。潮?數寸。使濱江諸。潮至而啟。潮平悉閉。引水注之漕渠。巨艦通流。不復慮涸。一利也。孟瀆為江浙軍餉捷徑。載在漕誌。秋冬軍船空回。脫遇京口阻滯。徑由大江抵常州。空回既速。則赴兌亦速。二利也。旁岸民田。益得支引灌溉。高磽舄鹵之鄉。變為沃野。三利也。難者將曰。國家廢障流。所以阻舟艦。備非常。又其上皆築馬道。功費久遠。使盡復舊。馬道必廢。愚竊謂不然。孟瀆原宿有鎮兵。今距江置。設天關燕尾。令可通行巨艑。其他支河門。僅通小舟。下置柵攔。列戍之卒。謹司其啟閉。又於門上平布巨木。度可容數騎並驅。亡患二難矣。去二難。就三利。轉漕溉田兼資。最上策也。次議復餫。呂城奔牛。舊制三。宋陸游謂自創為餫河時。茲已具矣。顧毗陵以東。又有五瀉上下。考宋史河渠志。乾道二年。以兩浙轉運司及常州守臣言。填築五瀉上下二。修裏隄岸。防泄運水。令無錫知縣掌鑰匣。遇水深六尺方開。當日慎重如是。?毗陵地勢。西仰東傾。呂城奔牛。僅可蓄奔牛以西之水。濟丹陽運。惟五瀉乃可蓄無錫以西之水。濟毗陵運。今其蹟雖久廢。宜於丁堰戚墅間。特置一。以時啟閉。常蓄水五六尺以上。則運河免灌注挑濬之勞。此專主漕者也。次議疏百瀆。按舊志。百瀆在毗陵二十有六。在荊溪七十有四。所以洩西南眾流。入震澤而歸於海者。然稍湮塞矣。宜鳩工於食利之民。開茭蘆。濬淤澱。令百瀆故道。十疏其六七。澇則泄水入湖。旱則引水灌溉。而濱湖之地無凶年。單鍔所云。百瀆之驗歲。水旱皆不可不開也。次議築圍田。次議濬溝渠。陂塘下地。懼水齧之。圍田所以防也。高地利水瀦之。溝渠陂塘所以蓄也。故農諺曰。種田先岸。種地先溝。高鄉不登。以無溝故。低鄉不登。以無岸故。邵太常唐鶴徵有言。高田多為陂塘。厚儲深蓄。勿使洩而溢之外。低田多為圩堰。渠穿股引無使潰而入於內陂塘闊深。圩堰堅完。高下兩利。歲可常稔。三策皆專主溉者也。夫蘇松地卑下。巨浸所匯。有利亦有害。故興利難。毗陵平壤。蓄泄易施。利多而害少。故興利易。昔西門豹治鄴。漳水在旁。豹不知用。史起譏其不知。今擅必興之利。操可濟之策。據易集之形。而懲羹吹虀。因循廢墜。重為史起所譏。詎不惜哉。愚更有說焉。一邑猶一身然。四鄉其四肢也。邑治其腹心也。川渠流通。則其榮衛血也。吾邑前後市河惠明玉帶諸河。所在填淤。舟楫梗?。譬有人焉。四肢無恙。而心腹瘕結。其人必病。吾久憂夫吾邑之告病也。_
江蘇水道圖說會典|ANON|賀編1827|卷一百十一工政十七江蘇水利上|江蘇省。總督治江甯府。巡撫治蘇州府。在江甯東南。江甯府之北。揚州府淮安府海州。其西北徐州府。其東北海門廳通州。蘇州府之東。松江府太倉州。其西常州府鎮江府。大海當海州東。西北接山東界。東南沿為大浦口漣河口。又經淮安府東。為淮北鹽河口。又南。黃河入焉。又南。為射陽湖北串場河南串場河諸口。又經揚州府東北。通州東。為淮南鹽河口。又經海門廳東。大江入焉。又經太倉州。為婁江吳淞江口。折西南。經松江府東南。接浙江界。黃河自山東東流入境。經徐州府北。引二水通運河。又經淮安府西。與淮河會。曰清口。又東入於海。淮河自安徽洪澤湖東北流。接淮安府西南境。合睢河汴河大成河。與黃河會。達於海。大江自安徽東流入境。經江甯府。合秦淮河滁河。又經揚州府南。鎮江府北。合儀徵運河瓜洲運河。南引三水。通徒陽運河。又經常州府。合孟瀆河。及淮南鹽河支津。南引二水通運河。又經蘇州府北。通州南。北合二水。南合福山港。又經海門廳南。太倉州北。入於海。運河自山東東南流入境。經徐州府西南。引微山湖及黃河支律。西北引東泇河西泇河駱馬湖水。又經淮安府。東出二支津。為淮北鹽河。又南截河泝淮而東出。復為運河。又經揚州府西。引寶應湖高郵湖邵伯湖。歧為二支。東曰瓜洲運河。西曰儀徵運河。俱入於江。其自淮安府揚州府境東出支津十餘。瀦為馬家蕩九里蕩大蹤湖蜈蚣湖護金蕩。支渠交錯。皆東入於海。運河復自大江南出。經鎮江府常州府。北引江水。南通長蕩湖。合西蠡河。又經蘇州府。合吳淞江婁江。南與浙江運河會。駱馬湖上源曰沂河。自山東南流入境。西通武河燕子河芙蓉河。北合白馬河墨河匯焉。?河亦自山東南流入境。經海州。折東流。合碩項湖青伊湖水曰漣河。入於海。新鹽河舊鹽河民便河。俱為淮北鹽河。北串場河南串場河。及揚州府東南通州西北諸鹽河。俱為淮南鹽河。太湖在蘇州府西南。接浙江界。婁江吳淞江俱自太湖東出。支渠交錯。經松江府太倉州。入於海。黃浦江為吳淞江支津。經松江府。仍入吳淞江。順隄河。自山東東流入境。經徐州府。注微山湖。洪溝河巴溝河。俱自河南東流入境。經徐州府。注睢河。胥河自安徽東流入境。張渚河自安徽北流會焉。經鎮江府常州府。瀦為長蕩湖。長興運河自浙江東北流入境。經蘇州府。注運河。斜塘嘉善塘平湖塘諸水。亦自浙江東北流入境。經松江府。注黃浦江。北至山東界。西至河南界。西南至安徽界。東南至浙江界。東至海。_
治河附論|張伯行|賀編1827|卷一百十一工政十七江蘇水利上|溝洫之說。凡河皆可用。而獨黃河不可用。何也。以其隨行而隨淤也。若與諸湖相近者。皆可用溝洫之法。而洪澤湖一帶尤為利便。予聞往時洪澤湖。如周橋翟壩高良澗等閘。下皆有河。河之兩岸。皆為肥美水田。自六壩開而美田皆匯為巨浸矣。今六壩已閉。田盡涸出。所待舉行者。水利而已。與其以有用之水委之於海。何若多開河渠。廣修溝洫。引水溉田。既資其利。又除其害之為兩得乎。春則使之出清口。一以刷黃。一以濟運。夏時水漲。則開河渠以灌溉民田。則昔之民苦水之害者。一轉移間。而且以得水之利矣。但凡民可與樂成。難與慮始。若聽民自為之。勢必有所不能。或添水利官使專治之。或令地方官兼管之。務使先開河渠。俱令至運河之西岸。仍於運河之下開涵洞。如淮安府山陽縣之伏龍洞。遇水小時則閉涵洞。止用以灌田。而不使之東注。遇洪澤湖水大。則取其足以灌田而止。餘水盡令洩於運河之東。由射陽湖馬家蕩?鬚溝濛瀧入海。即運河之東。至馬家蕩及?鬚二溝。俱可為水田。此處儘民為之。不必官為區處也。此愚一得之見也。_
海州請築圩岸疏乾隆十五年|御史胡蛟齡|賀編1827|卷一百十一工政十七江蘇水利上|竊江南徐州府屬之邳宿諸州縣。海州并所屬之贛?諸縣。皆係河淮下流。而海州上承東省來源。下游逼?海浦。每春夏之交。栽植甫畢。橫流隨至。渺瀰一片。不見阡陌。窮民有種無收。應輸正賦。不能常年請豁。歲歲停緩。終須帶徵。積欠在身。譬則負戴千斤。不得伸眉仰首。民困?已極矣。近者屢蒙　　恩旨。疊次蠲除。并令督撫河臣。會同查勘。設法疏通。而水患終不能免。竊思淮徐土著之民。既不可遷徙遠適。又不能力與水爭。田廬室宇。動遭淹沒。勢將何所底止。謹按明人治河之議。有云宜于濱河之處。倣江南圩田之法。多為溝渠。使足容水。臣愚以為此議或難驟行之于北。而似可通用之于南。今臣訪聞徽州人民。寄居海州者。每置買田畝。周圍築堤捍水。堤內多為溝洫。隄間安設斗門。相時蓄洩。一如圩田之制。無論旱澇。歲獲有收。此則成效已經顯著者也。又查乾隆十一年。吏部尚書高斌。會同督臣尹繼善等。議將海州一屬。令地方有司。勸諭民修築圩岸。其?接海屬之宿遷桃源清河安東阜甯等縣。亦一例辦理。以期共收實效。今數年以來。該處作何辦理。其實在情形。無從委悉。伏祈　　?下督撫諸臣。查照前議。嚴飭地方有司。勿以粉飾邀名。勿以畏難中止。勿以未經查核。恐干失察。通同隱匿。致隳已就之緒。仍遴委大員。帶領諳練農民。親身經理。并將作何督率推行。堪于數年內續成大功之處。確切定議。恭候明歲　　聖駕南巡。于　　相視河淮之暇。臨期奏請　　裁決。庶淮北百萬窮黎。幸獲更生。而　　皇仁萬世永賴矣。_
濬渠塘以備旱潦疏康熙十九年|工科給事中許承宣|賀編1827|卷一百十一工政十七江蘇水利上|竊惟一方有一方之利。一方有一方之害。善為治者。收其利而遂絕其害。害莫甚於水旱。利莫大於陂池渠塘。今置陂池渠塘之利不講。而欲禦水旱。是猶不耕而思穫。不蠶而思衣。不可得之數也。江南去年之旱。則數十年來未有之旱也。江南今年之水。亦數年來未有之水也。方其旱。則運河之水。恐不足以濟漕。而涓滴不能放之使出。及其水。則滔天巨浸。潰堤四出。而汗漫不知所歸。揆其所由。河臣只以治河為急。而不及各府州縣陂池渠塘之利。各府州縣。亦以治水諉之河臣。舉其地所有陂池渠塘。廢之為荒墟。而無所經畫。固宜遇旱則水泉之道盡塞。遇水則疏導之力難施也。前撫臣慕天顏有敬陳足國久遠一疏。其意在於大興水利。以為劉河吳淞二江。經前撫臣馬祜挑濬。其後近二江郡縣。頗受其利。他若常熟之白茆港。福山港。三丈浦。江陰之黃田港申港。武進之孟瀆河包港。丹徒之安港西港。至若無鍚宜興。可連太湖之河瀆甚多。金壇丹陽。可接練湖之水澤不少。今諸處皆淤塞不治。若興工開濬。建立石閘。以時啟閉。旱則納來潮以蓄去水。澇則洩內漲以遏外潮。此江以南之水利。見於撫臣之奏請者。誠不可不議舉行也。至若江北之揚州。為　國家漕運之大道。其所係尤重而水利之大者。莫過於五塘。五塘者何。上下雷塘小新塘句城塘陳公塘是也。嘗考明永樂二年。平江伯陳瑄總漕。全資塘水。宣德八年大旱。四塘乾枯。運舟阻滯。知府李貞奏專修五塘濟運。成化四年。侍郎王恕奏發帑銀三千。於上下雷塘句城塘陳公塘。各築石閘水以瀦水。旱則由烏塔溝放水入河。接濟運舟。繼此開濬五塘。灌注長河者。不可殫述。厥後湮廢不治。而塘之利遂絕。然其舊址閘石橋梁。猶存一二。若能急為修復。潦則有瀦蓄之地。而不至於泛隄。旱則有灌溉之資。而兼可以濟運。此江以北之水利。撫臣所未及奏請者。尤不可不議舉行也。雖然。蘇松常鎮之水易於入江。淮揚徐泗之水難於入海。使五塘之水利興。而不為求其所歸。猶非策之全也。臣聞近海三十六鹽場。尚有涵洞故跡。今可修葺。以洩水。舊制洞門自外拴。海潮至。則海水內衝。洞門自閉。海潮退。則河流直走。而洞門自開。門閉則海不得入。而無鹹水以害田。門開則河無所阻。而有支港以達水。如是則水咸趨海。而永無淹沒之慮矣。方今公帑不充。開濬之資。舍捐輸無所出。臣聞去年河漕臣靳輔在淮賑濟。令紳衿士民願納封誥及序班等職。與納俊秀貢監。皆先署名造冊。即借支庫銀。令其漸次補完。年終彙題。一時咸以為便。夫與其捐輸於已饑已溺之後。孰若捐輸於未饑未溺之先。與其為一時補救之事。何如立百年長久之計。則即以賑濟捐輸之例。為渠塘捐輸之利。究之渠塘修而民無旱潦之患。是修渠塘正所以為賑也。伏乞　　皇上責令各督撫轉飭各府州縣。及今冬涸。速行挑濬。漸次告成。漕田均收其利。旱澇不足為災。有備無患。一勞永逸之良法。莫過於此者矣。_
覆奏淮海築圩情形疏乾隆十六年|高斌|賀編1827|卷一百十一工政十七江蘇水利上|查淮徐海等屬州縣。地勢低漥。濱臨河湖。居東省之下流。為眾水之歸宿。今據該御史奏。宜倣江南圩田之法。多為溝洫。使足容水。聞徽州人寄居海州者。每置買田畝。周圍築隄。一如圩田之制。歲獲有收。成效已著。請查照十一年八月原奏。將海州一屬。并鄰接之宿遷桃源清河安東阜甯等縣。數年以來。作何辦理情形。　　敕下督撫嚴飭地方有司。實力奉行。確切定議等語。伏查海州并宿遷桃源等縣修築圩岸一案。先於乾隆十一年八月。高斌會同前督臣尹繼善奏淮海州所屬。照下河高寶等處漥地之例。修築圩岸。令業主出資。佃戶出力。于農隙時次第經理。其無力之業佃。酌借帑項。年豐還項。鄰接海州之宿遷桃源清河安東阜甯等邑。亦照此辦理在案。又乾隆十二年四月。前督臣尹繼善奏稱一切應修圩岸。令地方官詳加相度。酌量緩急。分年辦理。其頂底高寬之制。俱令相視地形。酌定丈尺。修治之法。務于圩外積土。挑挖成溝。仍于圩身酌留涵洞。并設立圩長。責成州縣經理道府督勘等因。奏明亦在案。臣黃廷桂於乾隆十四年。將修築圩岸時宜。酌定規條。通飭所屬。實力奉行。并令各地方官。因地因時。斟酌辦理。務期合乎人情。宜乎土俗。于事有濟。茲查數年來辦理情形。如海州東南鄉之莞瀆等二十四鎮。?陽二十字橋。至錢家集。至桑墟苗家寨等鎮。安東之西聯東路大飛等鎮。宿遷之河北等鎮。築圩挑溝。俱經工竣。阜甯之堰頭丁溪等里。贛榆之南鄉等鎮。亦經勘明建圩。其未修圩岸之處。或因地勢稍高。沙土虛鬆。不通水道。或因潮水往來。本係斥鹵。以及湖蕩匯瀦卑漥容水之地。不便概行修築。至桃源清河二縣。四鄉均係旱地。並無種稻水田。其逼近河湖之處。水勢洶湧。非圩岸所能抵禦。兼以土性浮鬆。旋修旋坍。徒費無益。此海州等八州縣圩岸。或宜或礙之情形也。竊思水利農田。相為表裏。必須捍禦有備。而後蓄洩有資。圩岸之制。誠為良法。唯是地勢不同。難以一律而論。海州?陽上承東省來源。駱馬全湖之水。由六塘與?山兩河分注入海。其六塘河。自宿遷縣境歷桃源清河安東秫陽。以至海州。綿長數百餘里。是圩岸之最大者。莫如六?兩河。從前原係民間自築圩堰。迨乾隆八年至十二年。歷經奏請。培築高厚。費至數十萬。查自加築以來。唯乾隆十三年。水勢本小。得以無虞。淮徐海各屬均獲有收。至十四十五等年。東省山水盛漲。六?仍多漫溢。民田無論有無圩岸。均不免于水患。誠以來源甚多。下流甚窄。容洩不及。勢必旁衝橫溢。斷不能強與水爭也。至于圩岸之制唯田間偶遇霖潦。低漥之地。可用以防護。如江南蘇松常鎮等州縣。農田最為得宜。其次則下河高寶興泰山陽鹽城。行之亦有成效。均以上游無異漲之水。故圩岸得以施工。至于海州等八州縣。俱在黃河以北。一望平衍。土性浮沙。不宜禾稻。民間惟恃春麥豐稔。以為?藏。是以歷來有一麥抵三秋之語。一交夏秋。則東省上游山水泛溢。六?交漲。湖蕩散漫。勢非圩岸所能防禦。此正臺臣所奏。圩田之制難驟行之於北者。臣等悉心講求。詳加酌議。水性地利之宜。勢不容于穿鑿。而補偏救弊之方。人事不可不盡。所有海州等八州縣。除清河桃源既屢經試勘。圩岸無益。應毋庸修築外。應令各該縣於舊有河形。及支河曲港之處。於農隙時。董率農民。隨時挑挖。以備霖潦。至海州?陽贛榆安東阜甯宿遷所有已成之圩岸。仍令各該縣循照規條。督率民夫歲修。并多挑溝渠。以備蓄洩。其已勘未成者。則令隨時次第舉行。至于地勢沙高。并卑漥湖蕩容水之地。均不必強行修築。阻礙水道。其六?兩河。已經動帑修築之堰。雖異漲之水。不能保護。而尋常水勢。藉其障禦。不無裨益。亦應仍照題定之例。督率民夫。歲時修補。查盛漲之水。原非歲以為常。如此漸次經理。則淮徐海各州縣。每年春麥。既可常獲豐稔。且合計數年之內。亦必有一二年秋成可獲。唯在因時因地。隨宜辦理。從容經畫。以期實效。庶淮徐海沮洳之地。雖不能收全局之功。為一勞永逸之計。而隨時補救。水患自可漸減。_
請廣淮北水利疏乾隆七年|漕運總督顧琮|賀編1827|卷一百十一工政十七江蘇水利上|竊惟淮北郡縣。地居天下之衝。襟帶黃淮。匯注湖蕩。土田廣衍。戶口繁多。第頻年水旱。饑饉薦臻。以至土地荒蕪。民物淍弊。連歲疊蒙　　皇恩。蠲賑截漕。近又　　特遣大臣撫綏賑恤。更令加意講求陂塘溝洫。以期收益除害。仰見　　聖主勤求民隱。懷保惠鮮。其所以欲措斯民於衽席者。至周至備。臣待罪總漕。淮郡適當駐劄之地。又因歷任已再。其間風土民情。知之頗悉。近者督漕北上。復沿堤相視。按之地勢。訪之土人。而知淮北實有可興之利。誠能因勢利導。固有施功甚簡。為效甚鉅者。竊見淮安南北。地之高下。本?相等。乃田價懸絕。至有相去僅數十里。如淮南涇河上田。每畝值銀十餘兩。淮北下地一頃。僅值銀七八兩者。考其所由。?淮南河堤多建涵洞。灌注有資。故堤外之田悉成上腴。至淮北郡縣。地雖濱河。而溝渠坡堰。?未講求。故地之高者。僅種二麥雜糧。從未獲禾稻之利。若遇一亢旱。麥收亦闕。竟同石田。其卑下之區。則又皆沮洳萑葦。極目汙萊。積雨稍多。即成巨浸。是以夏旱秋潦。年年告災。十室九空。公私困竭。臣初亦疑引河灌溉。廣設涵洞。或止宜于淮南。而淮北或有未宜。近因艤舟清江迤北。登堤履勘。見五公橋旁近。土田肥滋。宿麥成熟。秧苗長茂。詢之佃農。並云此二十年前亦係荒瘠之地。後因有錢姓者。以賤價買堤外瘠田。于隄上創設涵洞。導流引灌。遂成沃土。夏麥秋禾。歲得再熟。故前此每畝三錢之價。今已價十餘兩。因益信蓄洩得宜。地無南北。可獲其利。臣竊見自清江以上。運河兩岸。雖亦間有涵洞。第向來止知束水濟運。未知借水灌田。是以坐聽萬頃原泉。竟未收涓滴灌溉之利。遂使淮北之利與涇河田畝高下相懸。昔魏史起之言曰。魏氏之行田也。以百畝。鄴獨二百畝。是田惡也。漳水在其傍。西門豹不知用。是不智也。知而不興。是不仁也。因引漳水溉鄴。而河內以富。今淮北諸河形勢。適相類此。應請　　皇上特遣大臣一員。總理相度。會同督撫河臣。詳酌妥辦。估計興工。于兩郡近河堤岸。或建設涵洞。或分築壩堰。開渠溉田。至東西駱馬微山漁濱徐塘諸河。支分派別。務各廣引溝渠。或築圩岸以圍田。或棄漥地以瀦水。要使隨地制宜。克盡地力而止。其需用帑項。應就近在兩淮運庫動用。更令即於河員內遴委諳練河務數人。分司其任。約一二年間。水利興而人力勤。可盡使瘠土化為沃壤。第恐議者疑其運河洩及諸河之水。或于濟運有妨。不知各省糧艘。道經淮徐。每年五月上旬。即可過竣。稻田須水。正在夏秋。前此啟閉以時。運過始行宣導。是衹借運河閉蓄之水。用為民田灌溉之資。漕運毫無所妨。況清江左右所建涵洞。成效彰彰。推此仿行。萬無疑慮。雖行事之初。經費須出自　朝廷規畫。然與其憚于興作。而旱潦不除。累歲　　賜復蠲租。動以鉅萬。窮黎究難普濟。國帑坐以虛糜。何如力興此工。以因民之利。盡地之力耶。考之目前。計之異日。其利有五。淮徐災黎。待哺嗷嗷。半菽不飽。若水利興修。即可寓工於賑。其利一也。兩郡頻歲被災。額賦既多蠲免。賑濟復發帑金。當前既已周章。後此更難為繼。若田功克舉。普獲豐收。從此正供可以無闕。庫帑可以節省。其利二也。淮徐常平匱乏。一遇凶年。米價翔湧。若溝渠既通。則二麥禾稻。歲獲再收。數年之間。民免艱食。倉儲有備。其利三也。兩郡磽瘠。既化為膏腴。賦不加增。收有倍獲。則流亡安輯。匪僻自消。其利四也。運河為湖泉貫注。亦多溜壩沖工。今相視要害。開引涵洞溝渠。則水勢既分。險工自穩。行之有成。雖有此時開濬之勞。可除永久修工之費。截長補短。去險就平。其利五也。利興害除。上可慰　　九重南顧之懷。下可貽淮北百世之利。一時　國家之所費有限。而將來小民之獲利無窮。水旱有所節宣。一勞得以永逸。收益除害。公私?濟。無過于此矣。_
論五堰|錢中諧|賀編1827|卷一百十一工政十七江蘇水利上|廣通鎮在高?縣東五十里。世所謂五堰也。西有固城石臼丹陽南湖。受宣歙金陵姑孰廣德及大江諸水。東連三塔蕩長蕩湖荊溪震澤。中有三五里頗高阜。春秋時。闔閭伐楚。用伍員計。開河以運糧。今尚名胥溪。左傳楚伐吳。克鳩茲。至於衡山。哀公十五年。楚子西子期伐吳。及桐汭。?繇此道。自是湖流相通。東南連兩浙。西入大江。舟行無阻。唐景福二年。楊行密據宣州。孫儒圍之。五月不解。密將臺濛作魯陽五堰。拖輕舸以饋軍故得不困。魯陽者。銀林分水等五堰左右是也。壩西北有吳漕水。言吳王行密所漕也。至宋時不廢。故高?之水易洩。民多墾湖為田者。而蘇常湖三州承其下流。水患特甚。宜興進士單鍔採錢公輔議。著吳中水利書。以為築五堰。使宣歙金陵九陽江水不入荊溪太湖。則蘇常水勢。十可殺其六七。元祐中。蘇軾稱其有水學。并其書薦於朝。時用事者方欲興湖田。未之行也。故承豐等圩。官司所築。無慮數十萬。而固城石臼丹陽之間。大抵多圩田矣。宣和中。待制盧襄奏罷湖田。及言開銀林湖為非。時卒不行。明興。以金陵為南京。謂蘇浙糧運。自東壩入。可避江險。洪武二十五年浚。胥溪建。石閘命。曰廣通鎮。設巡檢司。稅課司。茶引所。是時河流易洩。湖中復開河一道。而尚阻臙脂岡。乃命崇山侯鑿山焚石以通之。引湖水會秦淮入於江。於是東壩直達金陵。為運道云。永樂遷都。此道遂廢。而蘇人吳相伍以水之為蘇常患也。引單鍔議。奏改土壩。增設官吏。歲僉溧陽溧水人夫各四十人守之。自是宣歙諸水。希入震澤。而壩尤低薄。水閒漏洩。舟行猶能越之。正統六年。江水泛濫壩大決。蘇常潦甚。租稅無所出。於是周文襄楊塤大集夫匠重築之。并欽降版榜。有走洩水利。湮沒蘇常田禾者。壩官吏皆斬。夫匠充軍。其後屢議復故道而輒阻。?利塞者三郡之民。而利開者高?之田也。嘉靖二十五年。倭入寇。商旅由壩行者。絡繹不絕。沿壩居民。利其盤剝。復自壩東十里許。更築一壩。兩壩相隔。湖水絕不復東。而高?之田漸圮。父老言。湖底與蘇州譙樓頂相平。假令水漲時。壩一決。蘇州便為魚?。當庚申辛酉間。大浸稽天。?民紛紛欲掘壩。會下壩偶決。溧陽宜興而下。勢若懷襄。有以聞於華亭徐內閣階者。會知縣方沂入覲。召諭重禁之。韓邦憲廣通壩考之言若此。按五堰去溧陽八十里。自廣通壩。而東十五里曰新壩。因以廣通壩鑿河。故從東復築此。亦不堰水。自此而東九里。第一曰昇平堰。又南九里曰三塔湖堰。又東九里曰南度堰。又東九里曰沙漲堰。又東九里曰前麻堰。是為五堰。在廣通壩下流。半受廣德建平高?之水。其溧水溧陽丹陽句容之水。又在五堰之北。沈曰。五堰之水相平。霖雨稍積。山源怒沸。則諸水奔馳東下。連五堰所受者。同入太湖沛如也。非五堰所能節也。詳宋郟僑書。曰。宜興而西有五堰者。所以節宣歙金陵九陽江眾水。直趍蕪湖。後廢五堰。則水皆入於宜興之荊溪而入震澤。東灌蘇常湖三州。由是觀之。則昔人所節。似連五堰之水。俱匯入於蕪湖。又詳宋黃震答泄水書云。古人於宜興以西。金陵管下。設為五堰。使西南水不入荊溪。而由銀林五堰入於運河。以至大江。國初南渡以來。五堰既以不便木簰往來而壞。又射林唐末商販木簰。由宣歙以入兩浙。乃病五堰艱阻。紿官中廢。則金陵九陽數郡之水。不西入蕪湖而東入震澤。由前後之言觀之。則五堰在所壩之中無疑矣。今壩設五堰之上。所拒固是宣歙諸水。?拒水不入於五堰。而非築五堰邀其水以出蕪湖也。__前言皆以五堰為節水之具。則昔之所築。疑在五堰下流。別有要害之地。而非今之所壩者也。明初。欲藉五堰節水分流以入蕪湖。可見五堰者但可為湖。而不可為田也。復恐其賦稅為累。啟後人開堰之說。乃掣其稅賦於蘇州代輸。?期諸堰以次蓄水。而不疾趨於東吳也。聞五堰豪家。隱其水利有關三郡之情。於嘉靖三十五年。乘縣官入覲。從署事府判欺田陞科。盡占為田。夾築土埂於諸湖之中。壩東之水。不容餘瀝停貯。竭其流而決入於太湖。太湖豈為辭哉。不知下流二三百里之田。陰受其汨沒之禍。而莫之計也。之言。與邦憲所考相異同若此。夫高?之病。因廣通壩截五堰之水。不得宣洩。故汎濫恣肆而莫之救。然其賦已掣入吳中矣。其患為小。吳中之病。因廣通壩在五堰之上。而五堰復為豪民占佃。不得停泓。宣歙金陵諸水。乃奔潰四出而下太湖。其患為大。以高?為壑固不可。以三郡為高?一縣之壑尤不可也。且高?之與三郡。賦稅人民。多寡輕重。果何如哉。夫高?溧陽之間。不全藉占佃五堰者。以為賦稅也。開五堰復為水而除其科。在　朝延不過歲捐全額之二三耳。即使高?因五堰之田為全額而全除之。而蘇州所加之賦。固自在也。則五堰不可不開也。廣通既居五堰之上。故高?以上之水無所入。雖入矣。而為占佃者所阻。故三郡以上之水無所蓄。惟移壩於五堰之下。則五堰為高?洩水之區。而新壩復為三郡截水之路。兩者均利焉。則舊壩亦不可不移也。治水者。大抵以三江為急。以五堰為緩。愚之反覆於茲者。惟恐後之治?者。偶見一邑之疾苦。妄建決堰之議。以貽三郡之大害。故不禁復詳言之焉。_
論水勢堈身|錢中諧|賀編1827|卷一百十一工政十七江蘇水利上|周大韶曰。治水之法。必先明其來歷之源。然後導以歸宿之路。其序不可亂行。其功不可逆施也。論者咸謂震澤之水。東北注於陽城崑尚諸湖。指福山許浦等塘為震澤之尾閭。茜涇諸浦為震澤之後門。乃謂浚三十六浦。以洩太湖之水。同歸於海。此指獨山門沙墩港兩道而言嘗考常州之水東流至無錫城則有獨山門港引太湖之水流入西水關為濠匯於運河由南門北瀆港東流出坊橋入長洲縣之漕河迤邐至常熟境以出於海無錫以下至北望亭橋今改名豐樂橋其南為沙墩港引太湖之水由楊家橋下直衝蠡河入三歎蕩會於漕河亦入常熟境以出於海此兩處是太湖上流分洩之要道旱年引以濟運兼灌數邑之民田水年則易於宣洩使之東注今獨山門港不由故道尚無大害而沙墩港之不由楊家橋而出者自乾隆四十四五年間附近居民有白姓者貪涎風水之說以為有關其墓遂勾通地保混呈水利廳飾詞填塞乃導水由通湖橋而出運河今屆四十餘年已成陸路矣可勝浩歎此道必當開通者宋時黃震亦嘗論及之曰。昔人開茜涇諸浦。亦主一時一方之利而然。今閘浦盡廢。而海沙壅塞為患。又前日之所無。觀此可見矣。又如沿海一帶地形。頗高於內田。而湖水因之不得洩。故呼為堈身。然開三十六浦之後。沿河積水。高出丈外。而腹內之田。旱則無路引水。以為灌溉之資。潦則無門出水。以為洩放之計。故沿海舊有一帶之堈身。形如仰盂。水不能洩。人皆知之。而三十六浦之沿河。隨處皆成堈身。形如圍牆。田地荒棄。人所不知也。宋郟亶言水利六失。首及之矣。三十六浦之中。惟白茆七浦為最。次則陽林湖川福山等浦。但宜相時開浚。不可壩截。餘如茜涇東陽林雙鳴鹿鳴大錢周涇許浦等河。各於開浚之後。須兩頭作壩。以節清水。以拒渾潮。旱則瀦而蓄之。潦則決而放之。則官不勞於開濬工力之艱。民不病於田地拋棄之苦。實為兩便也。觀於大韶之言。水之形勢。?略盡矣。就其中所謂堈身者。曹允儒以為與常州地形相等。?起自福山圌山。迤邐常熟太倉嘉定三州縣之間。殆三百餘里。允儒嘗出太倉東門。詣茜涇。中間有腰茭站者。誠如白下七里八岡。昔人謂茜涇南北之地。比蘇城崑山。其高不啻丈餘是也。往年開治各涇浦。不過三四尺一二尺而已。且止以其地面為丈尺。而不知以江湖之水面為丈尺。又不問高下。而均其淺深。欲水之東注。所謂卻行而求及前人者也。允儒本論堈身。而因及從前開濬之誤。不問高下。而均其淺深。雖夏海諸公。專志并力。亦恐其未及此也。?當時民苦昏墊。費國家之儲積。盡人力之疏排。勞大小諸賢之跋涉經營。水得通流奔駛。足支數十年。以為過望。縱前人計慮及此。斯時民力已竭。財用亦空。欲從而窮其形勢情狀。而有所不得也。後之人精求治水之法。補昔賢之不逮。則允儒之言。宜有採焉。夫許應逵亦嘗治吳淞矣。初至。見水尚通流。前人之疏鑿。可攘為己功也。不酌?言。獨任私智。惟務築壩。曾不運土。每車戽微乾。稍削茭蘆。即已放水。又末段去海不遠。潮勢湍悍。遂以頑石壓敝舟垛築。費數千金而潰。其所沈木石。?礙江心。潮沙又依附之。易為澱聚。未及兩載。而海公所疏復成平陸。後之繼之者。不可不慎也。_
開秦淮通丹陽河議|程京萼|賀編1827|卷一百十一工政十七江蘇水利上|朱子謂岷山之脈。一支南出。而東北盡於建康。其自西折而北。則起新安之黃山。而南自績溪甯國廣德建平溧陽。北至金壇。起茅山。又北逕丹陽句容。至鎮江西南。向金陵以起鍾山長山駒驪諸山之水。皆東匯於丹陽之練湖。茅山以東之水。皆東匯於金壇之長蕩湖。而自句容以西。則其水無不歸於金陵。以西入大江。山脈界於南北。水源分自東西。此天地之性。自然之勢也。秦淮一水。發源於句容之西。而西北流入於江。此自開闢以來。未之有改。今進言者曰。秦淮本自句邑之三台閣。而東匯於丹陽之香草河。又東北入江。以西流之水。為東逝之川。歷稽載籍。未見所據。若信有之。則自茅山以至鍾山。其脈必皆能飛渡。而後秦淮之洞貫穿穴。乃無所不可。有是理哉。說者謂由三台閣之東二十五里至掘河。此秦淮之舊述。又曰掘河者。秦人之掘處也。按郡志有掘河之名。不詳所自。其字則不作掘而作堀。郡志又作崛。然則謂秦皇掘此以成河者。其傅會鄙俚。不待明者而後見矣。且彼既曰秦淮之正流。而又曰始皇之所掘。自相矛盾。在已固無定見。?為此說者。但欲導秦淮於句容之東。而誣以本自東流。不知水可誣而人不可欺也。建康志云。秦淮水有二源。一發句容之華山南流。一發溧水之東廬山北流。合於方山埭。西經府城中。至石頭城。注大江。輿地志元和郡縣志祥符圖經並同。皆無東匯之說。按句容縣志曰。句容大水。西歸金陵。又曰本邑隨龍大水內小水。俱匯於閣。右繞元武。向西歸秦淮。亦無東流之說也。然則今之輕議開鑿者。不獨有害於金陵。亦非句邑之利也。何則。句容金陵之有河也。皆以夏秋之間。山水時至。非若淮北之運道。有昭陽駱馬諸湖。與濟汶七十二泉之灌輸也。以地勢論。則句容高於丹陽十餘丈。高於金陵亦不下十丈。當春水未生。與霜降水落。金陵之地。有舟楫而無所施。況句邑乎。十丈之高。開未及半。山水暴漲。層堰累閘。猶或通舟。然不待霜降。已先秦淮而涸矣。若開至十丈。與秦淮等其深。亦屆秋冬而必竭矣。是此河一歲之中。通舟楫之日少。而廢舟楫之時多也。又奚賴焉。或謂河開既深。則東西皆得江潮之助。按自金陵至丹徒。內地之勢。俱高於江。故鎮江漕渠最易淤淺。無歲不濬。而金陵則河流視江水為消長。大都河未枯而潮已縮。故惟夏秋之際。江漲潮盈。乃能有資於河。而謂東西達江。則終歲可以通流。亦未為明於事情者也。即使深通。則水性就下。設夏秋之間。山水四發。河流瀰漫。外挾江潮。直瀉而下。莫可止遏。雲陽毘陵以東。地勢尤卑。必有陸沉之患。而金陵句曲。亦有竭澤之虞。當此之時。孰任其咎。說者曰。孫吳六朝。嘗開句容中道。至雲陽西域。以避京江之險。未之聞乎。是前事之師也。噫。彼建都於此。為偏安不得已之計。固有然者。方今天下一統。梯航萬里。海不揚波。乃驚畏險阻於門庭戶牖之前。何所見之不廣也。江自岷峨而下。何在不險。能於岸之左右。悉開一河以避之乎。邇來上自金陵。下及京口。百八十里之內。洲渚叢生。港汊錯列。在在可避風濤。所謂黃天蕩者。半為葭葦之場。江之不險。又莫此為甚矣。且此江東則直達海門。西則控引荊楚。南岸上自慈姥浦。下至蜀港。北岸上自浮沙石。下至東溝。濱江津要以數十計。皆盜賊之所窺伺也。墩臺瞭望。櫛比鱗次。以衛行舟。而賈舟客舫。絡繹往來。亦互相警察。今盡驅入內河。則二百里之天塹必為萑苻之藪。其險之可畏。有倍蓗於風濤者。不是之察。而猶自衿康濟之略。多見其不知量也。說者曰。水之泛溢。民之昏墊。是亦有心地方者。所宜加之意也。夫句容一邑。凡澗溪之可名者。無不歸於絳巖湖。以達秦淮。絳巖自孫吳下及宋明。代修隄堰置斗門蓄水。近日居民。乃悉占而為田。湖之存者無幾矣。秦淮源遠而受水眾。今鄉間諸支河。既為民田侵蝕。日以湮沒。城中則正流淺狹。而支河澱淤。有夷為平陸者。水潦為害。職此之由。今不知復絳巖疏秦淮以瀦以洩。而以通丹陽為得計。猶人之病在脾胃。而欲奏功於喉舌也。豈不謬哉。自隋唐以來。千數百年。未聞持此議者。近乃有無知之商賈。郊野之細民。?為是說。而好事之徒。從而和之。乃於先賢則為剌謬。於古籍則為無徵。於事理則為乖舛。詳究終始。無一可者。況此千數百年之中。豈無命世之君子。奮然為民興利。考其所議。唯在於修赤山之塘。濬秦淮之支。而不聞襲破岡上容之餘智者。何也。彼固知此河之開而必廢。有損於財而無益於民也。書曰。無稽之言勿聽。弗詢之謀勿庸。敢私議之。以待採擇。_
九江考|夏大觀|賀編1827|卷一百十七工政二十三各省水利四|九江之名。見傳記有三。考寰宇記。在杭州者曰浙江。在潤州者曰揚子江。在江州者曰楚江。在潭州者曰湘江。在荊州者曰荊江。在利州者曰漢江。在洪州者曰南江。在蘇州者曰吳江。曰松江。此其一也。按漢志有曰。九江在廬江郡之潯陽縣。潯陽記曰。一曰烏江。二曰蚌江。三曰烏臼江。四曰嘉靡江。五曰畎江。六曰沙江。七曰廩江。八曰提江。九曰菌江。此又其一也。又考蔡沈書傳云。沅水旡水漵水辰水酉水漸水資水澧水湘水。皆合于洞庭。是為九江。此又其一也。今按寰宇記之九江。總南條之水計之。大約有九。固不得據為九江定名。其列于潯陽記者。雖稱名鑿鑿。而孔氏辨之于前。曾氏駁之于後。其于派別形勢。既無可取。而反覆書義。亦無所衷。惟宋胡氏以洞庭為九江。則禹貢顯有明文。其曰九江孔殷。明繫于荊州貢賦之下。此一證也。導江之文。曰過九江至于東陵。東陵今巴陵也。巴陵濱臨洞庭。此又一證也。又楚地記曰。巴陵瀟湘之淵。在九江之間。水經亦言。九江在長沙下雋西北。參互考證。而九江之為洞庭益明矣。惟是九江之水。各有其源。其載于水經者頗詳。如元漵辰酉漸五水。先後皆會于沅。沅水出黔中牂牁。且蘭縣為旁溝水。東至潭城縣為沅水。又東逕無陽縣。有水從東南入沅。是為無水。無水亦出牂牁。且蘭至無陽縣。經八百九十里漢地理志注云無水首受故且蘭南入沅八百九十里入沅。名曰無。按說文。無本古舞字。故無水或作舞水。又加作?。又作潕。後人以無省作●。又以無訛作元。究即水經所載之無水也。沅既合無。又下合龍谿水釜水。東與序谿合。按序與敘通。加水作漵。今之漵浦縣是也。是為漵水。漵水一名樠水。為五谿之一。源出義陵郡鄜渠山。經龍潭。紆折而流至江口。對旗山下。合沅水。沅又合錦衣。再合枉水。東逕辰陽縣南與辰水合。辰水出辰陽三山谷。獨毋水注之。至丹山石。乃與沅匯。所匯之處。謂之辰谿口。此亦五谿之一也。水又逕沅陵縣西。會武谿水。即漢馬援聞笛處。再會施水。下與酉水合。酉水導源益州巴郡臨江縣。故武陵郡充縣。酉源山東南流。逕故無陽縣南。又東逕故遷陵縣界。逶迤而入沅闞駰謂之受水。水所決入。名曰酉口。沅與酉合下又會東谿水為魚谿水。分嶺谿水東夷水夷望谿水又數折而歷枉渚。入龍陽縣境。而合漸水焉。漸水一名澹水。出漢壽縣西楊山。南流東折。逕其縣南。又東歷諸湖。方南注沅。與沅同入洞庭。水所入處。厥名鼎口。澧水出東別之沱。發源岷山。東流至武陵郡充縣西歷山之東。過其縣。南合茹水。又逕零陽縣北。與溫泉水合。又東會零谿水。東又有九渡水注之。又東會婁水。至澧陽。右會渫水。左會黃水。東過作唐縣。今安鄉左合岑水。右合澹水。折走龍陽傳家磯。入洞庭。資水出零陵郡都梁縣東北。歷夫夷邵陽新化安化益陽。東至湘陰縣臨資口。即水經所云水青口。與湘水合入湖。湘水發源粵西興安靈川二縣界海陽山。至分水嶺。南流為灕水。北流為湘水。其水再清。故號清湘。經十餘縣所合之水。至長沙。下雋縣。今湘陰巴陵界入洞庭中。宋曾彥和考定九江如此。朱子不知元水即無水。輾轉訛錯之故。以為水經弗載。古無是水。故置而不錄。又據禹貢導江之文。江先合澧而過九江。以為從九江之外而過。不知實從九江之內而過。故不數澧。于是去元澧而易以瀟蒸。瀟水發源九疑山。舜葬東南陬。南流至三江口。東北與迤水合。一云與瀑漅漭合流。又東北至永州府城外湘口。會于湘。是為瀟湘。又過祁陽縣。至衡郡北郭。與蒸水合。蒸水發源寶慶府邵陽縣耶薑山。逶迤入衡陽境。是水其氣如蒸。故名。至衡陽縣北郭草橋河口入湘。是為蒸湘。又歷衡陽以下數邑。至湘陰臨資口。會資水入洞庭。合沅水同注長江。是為沅湘。此三湘之所由名也。朱子更定九江。又如此。但澧水實合南江。以東注洞庭故。水經注于江陵枚迴洲下。有南北江之名。南江即江水挾江入洞庭道也。夫安得而不數。曾氏之說。蔡氏遵之。似未可厚非耳。合而論之。沅湘二水實為之經。沅以一水貫無漵辰酉漸。而他水不計也。湘以一水貫瀟蒸。而他水亦不計也。資澧二水皆為之緯。聚米畫沙之形。一展卷而瞭然在目矣。後之人或從曾氏。或遵朱子。俱無不可。如必欲于曾朱二說之間。核其宜以符其數。則宜取朱子所去之澧。與所定之瀟蒸。取曾氏之湘沅無辰酉資。而去其漵漸。蓋漵與漸。其源流視諸水為短耳。至于諸水所經。古今異同之名。則又在究心水道。如桑欽酈道元輩之遠覽而周諮焉。_
勘估長沙月河檄|陳宏謀|賀編1827|卷一百十七工政二十三各省水利四|長沙為省會之區。商賈貿易。百貨雲集。咸從此地出入。衹因湘江之水。由此歸湖。迅流奔赴。灘淺岸遠。不能泊舟。偶有停泊之船。驟遇水發。常至衝失。楊前院曾經奏明。於城南之南湖港。挑濬一河。引水入港。為泊船之地。比來水漸局促。水由倒漾而入。停蓄而出。易於受淤。每屆一二年。仍須挑濬一次。而所泊之船。仍屬無多。又有西河橋。前人曾經議挑。俾小船從此灣泊。以避風浪。但橋日窄狹。舟不能入。即或將橋高架寬展。而橋內之塘。已漸窄小汙塞。積水無多。不能泊舟。本部院兩次?任。為之相度經理。不時挑濬。泊舟無多。終無善策。考長沙府志書。所載長沙省城泊舟之處。城北有成功隄一條。專為避風。當初隄岸。有鹽倉街。及典當街。為湖湘一大都會。至今磚石遺址猶存。後因隄毀於賊。水漫隄塞。不能修復。惟湘江之旁。有新開月河一道。經熊姓重開為泊舟之用。曾諭令長沙縣沈維基前往查勘。據稱月河一道。上口寬二十丈。下口寬一十五丈。上首之上半截尚有河形。下半截已經淤塞。繪圖貼說送閱。但既有河形。自是可以開河通流之處。河如月形。則水與大江分流。與江西閘河相似。水有來去可以長流。不致如南湖港之短促受淤。如能將下半截開挖深通。於湖江之旁。有此百丈之月河。與湘江分流間隔。不致有風浪沖激之患。月河兩岸均可泊船。比南湖港氣勢舒展。泊船較多。再月河之旁。現有碧浪湖。四季有水。若從月河開通相連。湖中亦可泊船。長沙省會。有此泊船之地。則商賈雲集。運載百貨。轉移穀米。實為便益。仰布政司會同驛鹽道。專委幹員。會同長沙縣。將北城新開月河。逐段測量。現在長若干里。寬深若干丈尺。現在有水幾尺。其阻塞之處。挑挖幾尺。即可通流泊船。再由月河開通。達於大河。俾船隻由此出入。可以泊船。以避風浪。據實估計。需費若干。作何動修。妥議通詳核奪。毋違。_
四川水道圖說會典|ANON|賀編1827|卷一百十七工政二十三各省水利四|四川省以成都府為省會。成都府之東南資州瀘州敘永廳。又東重慶府石砫廳酉陽州。其南眉州嘉定府敘州府。其西南?州雅州府甯遠府。其東北綿州龍安府保甯府太平廳。其西北茂州松潘廳雜谷廳。其東潼川府順慶府綏定府忠州夔州府。其西懋功廳。岷江出松潘廳。南流經茂州。合黑水河。又經成都府。合白沙河草坡河三江河。歧為二派。南流者江。東流者沱。沱江又分數道而東。合陽河雒水。又東南經資州。曰中江。合珠溪。又曰雒江。又經敘州府。合榮溪隆橋河。又經瀘州。入於江。岷江自成都府釃為數道。南流復合。又南合南河。又經眉州。合斯麼河。又經嘉定府。合陽江。又經敘州府。合清水河。與金沙江會。金沙江上源曰布壘楚河。自青海東南流入境。經雅州府西境。合多克楚河巴楚河。入雲南境。復自雲南東流入境。經甯遠府。合打沖河東安河玉虹河會通河。折北流經敘州府。合石角河橫江宋江。與岷江會。合而東流。合福溪安甯河。又經瀘州。合清水河。乃與沱江會。曰大江。又合赤水河折而東北。又經重慶府。合大鹿河油溪綦江嘉陵江梅溪龍溪河梨河涪陵江。又經忠州。合鳴玉溪。又經夔州府。合西河小江新軍河東瀼河分水河大甯河。又東入湖北境。陽江上源曰大渡河。出懋功廳。西南流。經雅州府。合爐河什丹河老鴉漩河。折而東。合流沙河越嶲河。又經嘉定府。合青衣江。注岷江。青衣江出雅州府。合榮經河。東南流經嘉定府。合山溪河。注大渡河。嘉陵江自甘肅南流入境。經保甯府。合白水江?水北溪河東江西河。又經順慶府。合蠻子河曲水河。又經重慶府。合渠河涪江。入於江。渠河二源。南源曰通川江。出太平廳。後江中江前江。合西南流。經綏定府。合磴子河清溪河。西源巴江。出保甯府。合羅溪河南屯河恩羊河升渡河。南流合焉。又經順慶府。合流江河。又經重慶府。注嘉陵江。涪江出松潘廳。東流經龍安府。合火溪河石密溪。又南經綿州。合茶坪河。又東南經潼川府。合羅河梓潼河郪江馬桑溪安居河。又經重慶府。合立石河。注嘉陵江。打沖河上源曰鴉礱江。一曰瑪楚河。自青海東南流入境。經雅州府。合齊齊爾哈河雜楚河瑪穆河謝楚河鄂伊楚河噶察克拉河楚穆河壩?河。又經甯遠府。合鹽井河安甯河。注金沙江。涪陵江上源曰烏江。自貴州北流入境。經酉陽州。合北河龍觜河。又西北經重慶府。合芙蓉江大溪河。入於江。瀨波溪在重慶府西。東流折西南瀦為泊。白水江上源曰祥楚河。出松潘廳。東流入甘肅境。復自甘肅南流入境。經保甯府。合黃沙江。注嘉陵江。清江亦出松潘廳。東流入甘蕭境。後溪河出酉陽州。東流入湖南境。嘉塘河邑梅河俱出酉陽州。東流入湖南境。為酉水。三江河坡頭河俱出重慶府。南流入貴州境。三溪自貴州東北流入境。經重慶府。注綦江。永甯河自雲南東北流入境。經敘永廳。注清水河。無量河上源曰北穆楚河。出雅州府所屬打箭爐廳。合里楚河。南流入雲南境。沙魯楚泊亦出打箭爐廳。亦曰多克楚河。南流亦入雲南境。注無量河。總文河亦出打箭爐廳。南流入雲南境。其北曰楚河。合猛楚河色爾恭河勒楚河。西流入西藏境。多拉崑都崙河都爾達都崑都倫河德特崑都倫河。俱出松潘廳。西北流入黃河。接青海境。北至陝西甘肅界。東至湖北界。東南至湖南貴州界。西南至雲南界。西至西藏界。_
查勘濱湖隄垸情形疏|楊錫鎬|賀編1827|卷一百十七工政二十三各省水利四|竊照湖南長沙岳州常德澧州四府州。環繞洞庭。濱湖之民。就湖淤地。圈築墾田。謂之隄垸。有昔被水衝。曾經發帑修復者。曰官垸。其未經帑修及續圈者。曰民垸。每年冬令。該管各員督民培築。以防夏秋之水。曰歲修。臣到任以來。雖察訪歲修各弊。嚴檄水利之員。查禁督修。然未經目睹。不能知其實在情形。是以上年恭摺奏明。將就近長沙之湘陰益陽二縣隄垸。於仲冬親往查勘。荷蒙　　聖鑒在案。茲臣於二月。由湘陰勘至益陽。所有隄垸情形。有尚應酌定章程辦理者。就臣管見。敬為我　　皇上陳之。__一險工宜三年連加大修也。查各隄有當水要衝。尤易損壞。謂之險工。每年歲修。不過加土數寸一尺。若加高加厚。各至數尺。則曰大修。歲修佃民任之。大修田主任之。今臣查閱兩邑民垸。新築者固屬鬆薄。即官垸舊築者。亦未能一律高厚。其餘各屬之隄。想亦相同。推原其故。?每年冬月。雖加土數寸一尺。次年雨水沖激。又多坍卸。是徒有歲修之名。終難成高厚之實。臣雖面諭隄民。每遇天晴水小。隨時培築。不必定俟冬月。然佃民農忙之時。殊難兼顧。而各垸田主。皆有力之家。出資修堤。俾田永成腴產。并非強以所難。應自本年秋冬為始。凡屬險要之隄。每歲加厚三尺。加高二尺。以三年為止。即使歲中少有衝損。尚多餘存。合之現在隄身。三年之間。厚可一丈六七尺。高亦准此。則雖遇大水。永保無患矣。__一護隄柳株宜一律栽種也。查兩邑年久舊垸。有種柳以捍風浪者。均堅厚無損。其未種者即不免單薄。至於近年民垸。則種柳者絕少。細詢其故。?種柳一事。向來官雖示諭。未能實力督率。佃民田主各事因循。間或插種。又苦牛羊踐踏。居人拔損。遂多有名無實。臣查柳枝非難得之物。插柳又易為之事。植之三年。即可捍禦風浪。效速而利溥。莫過於此。臣已面加勸諭。令各多插。嗣後應令水利之員。兼行督率。遍處栽插。將每隄種柳若干。冊報查考。責令管理修隄之隄總隄長人等。稽查照看。印官與道府等官。遇便隨時摘抽點驗。嚴禁縱放牛羊。及居民侵損。違者予以罰懲。則數年之間。隄垸屹如山立矣。__一專管水利之員宜免其差委也。查各屬隄垸多者五六十。少者三四十。每垸大者六七十里。小者亦二三十里。每年冬季培修。夏秋防護。各無暇逸之時。若差委別出。則培修防護。無人督率稽查。其為虛應故事。何怪其然。臣洞悉其故。是以上年凡屬水利佐雜。俱不輕為差委。嗣後應請著為定例。凡屬水利專員。?不差委。則責成既專。而承辦省力矣。抑臣現請三年連加大修。各屬隄垸既多。道里亦遠。水利之員。督率難周。俟屆期興工時。臣當擇佐雜中勤慎老練者。分委協辦。庶工程可望堅實。__一以後民垸宜永禁再圈也。查洞庭雖曰巨浸。然藉以受各省之水。各屬隄垸。俱係沿湖受水之地。漸次圈成。所謂與水爭地也。雖濱湖荒地。不許擅行築墾。以阻水路。已經垂諸令甲。但尚有無礙隙地。許民呈官勘明築墾之例。我　國家重熙累洽。生齒日繁。沿湖隄垸。彌望無際。實無可以再行築隄墾田之處。今已成之垸。在民既獲其利。未便毀其成功。若再許隙地呈官築墾。在豪民惟規一己之利。捏詞朦混。倘無識之有司。不知總攬全湖形勢。遽徇其請。而上司亦一時疏忽。據詳批准。實貽壅水漫決之患。應請嗣後各屬濱湖荒地。永禁築隄墾田。使川黔粵楚各省之水。有所消納。不致泛濫。則現在各垸之田。年獲有秋。民食有濟。即受益不淺矣。_
查禁私垸灘地疏乾隆十三年|湖北巡撫彭樹葵|賀編1827|卷一百十七工政二十三各省水利四|竊臣於二月內抵任後。接讀　　諭旨。將湖河灘地。禁止侵佔一案。作何辦理之處。查明具奏。隨經檢查舊案。以楚省積水之區。俱係納有糧課。並非官湖。可容侵占。至湖邊江岸隙地。私築小垸。歷係嚴行禁止等因。聲明覆奏在案。半載以來。臣時時?心體察。兼採輿論。乃知其間仍有尚須籌畫者。?少一阻水之處。即多一容水之區。則私垸之禁。尤不可不既乎其實也。查荊襄一帶江湖。袤延千有餘里。一遇異漲。必藉餘地以資容納。考之宋孟珙知江陵時。曾修三海八櫃。以設險而瀦水。後豪右據以為田。汪葉力復之。又荊州舊有九穴十三口。以疏江流。會漢水。是昔之策水利者。大都不越以地予水之說也。自滄桑變易。故?久湮。現在大江南岸。止有虎渡調絃黃金等口。分疏江水。南入洞庭。當汛漲時。稍殺其勢。至漢水。由大澤口分派入荊。夏秋汛漲。又上承荊門當陽諸山之水。匯入長湖。下達潛監。瀰漫無際。所恃以為蓄洩者。譬諸一人之身。江邑之長湖桑湖紅馬白鷺等湖。胸膈也。潛監沔陽諸湖。下達沌口。尾閭也。其間瀠回盤折之支河港汊。則四肢血脈也。胸膈欲其寬。尾閭欲其通。四肢欲其周流無滯。無如三襄之水。性濁多沙。最易淤積。有力者因之取利如鶩。始則于岸腳湖心。多方截流以成淤。繼則借水糧魚課。四圍築隄以成垸。在小民計圖謀生。惟恐不廣。而不知人與水爭地為利。水必與人爭地為殃。川壅而潰。?有自矣。臣伏查舊案。節據荊宜施道屠嘉正。安襄鄖道王?議將未有之垸。永禁私築。已潰之垸。不許修復。詳請飭遵。補偏救敝。誠為允當。惟是利之所在。民間每不憚百計以求勝。而地方有司。未能規及遠大。少不留意。則私築之弊。仍有不能免者。縱令道府親查。而曾否加添。究屬無憑。臣再四熟籌。竊以為積習既成。挽回非易。今欲復三海八櫃之舊。勢誠不能。亦衹杜其將來。而不使垸之增多。則當先查其現有。而確知垸之定數。現在惟有檄飭各該州縣。於冬春之際。親行履勘。將闔邑所有現垸若干。各依土名。查清造冊。由府核定。齎送各衙門存案。嗣後即以此次所查。著為定數。聽民安業。此外永遠不許私自加增。即一垸之內。亦不得再為擴充。仍令該管道員。於本年出巡之便。逐細詳查。加結具報。則有無增添。按冊可稽。而各州縣之實心奉行與否。亦可藉以查核勸懲。至此後遇有淤灘。原係民間納糧之地。或種麥豆。或取柴草。均聽自便。但不得另築垸塍。以妨水路。如此而愚民不致因小失大。地方有司亦不敢姑息怠玩。自貽參處。而與水爭地之錮習。亦可少息矣。_
江陵隄防議湖廣通志|胡在恪|賀編1827|卷一百十七工政二十三各省水利四|江出岷山。漢自嶓冢。挾萬川以東注。而荊州正當其衝。稱澤國焉。?江水在瞿塘灩澦間。為諸山所束。屹?盤磚。雷響而電激。既出峽口。始得展逸勢以前驅。夏秋一漲。頃刻千里。而經江陵公安石首監利華容間。自西而北而東而南。勢多迂迴。至岳陽。自西南復轉東北。迸流而下。故決害多在荊州夾江南北諸縣。縣各沿岸為隄。以禦水勢。由來久矣。江北之隄。自當陽以下之逍遙萬城以至監利。不下四百餘里。而江陵之黃灘隄。在縣東南二十餘里。一決則江陵潛江監利沔陽荊門。皆為魚?。?古所謂衝巫峽以迅激。躋江律而起漲者。以東至沙市。有砥突出大江數十丈。捍蔽江水。水為之稍紆抱。而黃灘之怒差殺。其後蕩焉無存。而水之向黃灘者。駭坍浪而相礧矣。稽古大禹。灑沉澹災。以奠高山大川。而自漢晉以暨有明。南郡大水。史不勝書。而萬歷十九年辛卯。江陵黃灘隄決。民之溺死者無算。二十一年癸巳。逍遙隄旋潰。距今九十餘載。　國朝庚寅年。江水大漲。時幸瓦全。嗣後癸巳夏。江水決於萬城。郡城東數百里。茫然巨浸。戶遍逃亡矣。癸卯秋。江決於周尹店。逮丙辰之五月。麥秋方至。而郝穴之江隄潰矣。展轉數年。流移略集。而辛酉七月。黃灘?決。百年難堪之殃。從天而降。一望溟渤。集中澤之鴻雁。與坍穴之螻蟻。人自為築。功將垂成。僅虧一簣。而長江復行平地。壬戌六月。江隄復決。比之辛酉。為時更早。爰核糧夫。毫髮無遺。以赴補救之急工。人之自為計也。神之將安輸乎。嗟乎。決隄者。民之大害也。築隄者。民之大利也。而利害相反。誠有如闔境士民痛哭屢控之所云者。今幸當事上臺。目擊顛連。而太守許公。實心胞與。躬親挽築。於隄址則寬而大。以便後來之加增。於隄工則卹而察。以杜一時之冒濫。蕭憺之擬身塞。趙賢之願請命。真百姓之福也。按隄老隄甲之法。自太守趙賢始議行之。夏秋守禦。冬春修補。歲以為常。?田廬於斯。聚族而處。以長子孫。故重土而習知水性。法至善也。而隄夫之出於糧石者。視其用工之難易。以為徵收之多少。今昔之間。未可概論。而夫之修築於隄上者。買土井土臺土。其法不一。買土為最上。但慮散給工資之數。難以悉清。井土則民之?者勞。而黠者逸。臺土則奸人得以高下其手。夫苦憊而隄之罅隙者復多。夫修隄所以拯民。非以苦民也。而立法不善。則夫受修築之苦。而民視築隄為畏途矣。三者綜而論之。惟井土之法可以垂久。第須董其役者。審高下遠近之地勢。以均其勞逸。而弊端誠未易除。則所謂有治人無治法者。存乎其人之愛民以心。先民以身。委員則量其材。遴役則嚴其濫。以里長徵夫。而釐其侵蝕。以隄老修築。而稽其包攬。則以每年所徵之隄夫。用之於每年所修之隄。將捧土可為邱山。豈必求夸娥而掘息壤乎。善夫清軍陳公之言曰。修隄惟視人事。斷不可諉之於天災。仁人之言。其利溥哉。所列七條。皆實實可見之施行者。夫荊州之地。案衍壇曼。緣以大江。而漢水復自夜汊口分派以達於三湖。汲引沮漳。會楊水長湖羅堰諸陂澤之水。春夏霪滂。股灌支注。不可勝計。其沿湖渚澤畔而居者。廬舍畎畝。形如盂中之底。?自五代時高季興節度荊南。築隄以防漢水。由荊門綠麻山至潛江。延亙百三十餘里。於今之亙為垸隄者。總皆恃隄為命。而漢水其奇在曲。又多泥沙。遷徙淤塞。自古不常。明嘉靖二十六年。沙洋隄決後。水之在荊安潛沔間者。殆無虛歲。　國朝以來。江隄連潰。漢水並溢。所謂隄防者。衝盪漂流。於斯為盡。而室丙室丁潭守八井等莊。地勢窪下。沉塌之慮。尤有不可言者。今合江漢而籌之。自荊襄而下。江以北之地。如江陵監利潛江沔陽荊門。皆如建瓴之勢。而大江之悍黃灘之險為尤甚。其所謂隄者。又皆纍土負壤。並非有岡陵以扼之。一遇水勢突奔。咫尺不堅。千里為壑。楊景?舊志。詳哉言之。其開穴疏流之說。已萬不可行於今日。而江陵昏墊疲苦之民。荷鍤操杵。力殫膏枯。為水歸其壑土反其宅之至計。是?以一邑之勞。為監利潛江沔陽荊門禦寇於門戶。而處堂奧者曾不肯助一臂焉。勢不至於載胥及溺。不止此協濟江隄之費。四邑雖不待請。亦當各自為計者也。夫防江之工。等於防河。今江陵已為其難者鉅者矣。而漢水之隄防不固。其害旋中於潛沔荊門。綢繆而圖其全。則江漢朝宗。　國計民生永賴矣。_
湖北水利論湖北通志|ANON|賀編1827|卷一百十七工政二十三各省水利四|古者大川之上。必有涂焉。後世浚河渠。修隄防。亦川涂之遺意。顧障於此者太過。斯壑於彼者可虞。其利害常相因也。蜀江之水。直下荊州。而北溢於漢沔間。其奔突衝決。則湖北近南之地受之。楚南??之水。匯於洞庭。至岳州北與江合。逆流灌湖。漫湧而上。則南北濱水之地均受之。　　皇上軫念民生。大沛　恩膏。　　特命動　帑金。築柁桿洲。修沿江諸隄。皆極高堅。農商永賴。耒耜舟楫之利溥矣。__論三江總會隄防曰。按湖廣境連八省。凡秦關巴蜀中原貴竹嶺右諸水俱注之。導為三江。瀦為七澤。即禹貢江漢九江沱潛雲夢之故區也。晉發岷山。抵巴東。入荊壤。流至岳陽。與洞庭水合。其受害者惟荊州一郡為甚。漢發嶓冢。抵上津。入鄖地。流至漢陽。與大江水合。其受害者。鄖襄安漢四郡。而襄安為尤甚。九江乃沅漸元辰敘酉澧澬湘諸水合流。入洞庭湖。沿匯八百里。經岳陽樓。西南出湖口。與江流合。其害者。常武岳陽二郡也。三水總會於武昌。其江身始闊。直注而東。以故武昌靳黃之境。無大水害。大較隄防多在襄安常武荊岳間。?古七澤正其地也。漢唐以來。代苦水患。至宋為荊南?屯之計。多將湖渚開墾田畝。復沿江築隄以禦水。故七澤受水之地漸湮。三江流水之道漸狹而隘。其所築之隄防亦漸潰塌。明嘉靖庚申歲。三江水汎異常。沿江諸郡縣。蕩沒殆盡。舊隄防存者十無二三。而後來有司雖建議修築。然旋築旋圮。?民私其力。而財用贏絀之勢異也。__論川江隄防曰。江陵城池。東南傾陷。故緣以金隄。自靈溪始。桓溫令陳遵造之。遵使人打鼓遠聽。知地勢高下。依旁創築。略無差池。江陵東北七十里。有廢田傍漢。古隄壞決凡二處。每夏為浸溢。唐貞元八年。節度使嗣曹王?始命塞之。得其下良田五千頃。畝收一鍾。又規江南廢洲為廬舍。架為二橋。宋汪葉倅江陵。郡有三海八櫃。恃為險固。豪右據以為田。力復之。又築寸金堤以捍江。按禹貢岷山道江。東別為沱。又東至於澧。過九江。至於東陵。東迤北會於匯。東為中江。入於海。今澧州巴陵。正澧與九江東陵故地也。江水方出三峽口。勢如建瓴。夏秋一漲。頃刻千里。然?夷陵而上。山阜夾岸。勢不能溢。嘉魚而下。江面浩闊。順流直注。中間郡縣兩岸。俱平衍下濕。水易漫流。當江陵公安石首監利華容間。自西而北而東而南。勢多紆迴。至岳陽。自西南復轉東北。迸流而下。故決害多在荊州夾江南北諸縣。縣各沿岸為隄。南岸自松滋至城陵。磯隄凡長亙六百餘里。北岸自當陽至茅埠隄。凡長亙七百餘里。咫尺不堅。千里為壑。且決口四通。湖泊盜賊竄伏其間。江陵之龍灣市。監利之分監所。公安石首澧州安鄉之四水口。嘉魚之簰洲東江腦。俱為盜賊藪。?以隄防不修。則津渡散漫。盜可四出故也。自元大德間。決公安竹林港。又決石首陳瓮港。守土官每議築隄。竟無成績。始為開穴口之計。按江陵舊有九穴十三口。其所可開者。惟郝穴赤剝楊林采穴調弦小岳六處。餘皆湮塞。迨明初。六穴復湮其五。故隄防不時泛決。然未甚也。惟嘉靖三十九年決後。殆無虛歲。而荊岳之間。幾為巨澤矣。__論漢江隄防曰。按禹貢嶓冢導漾。東流為漢。又東為滄浪之水。過三澨。至於大別。南入於江。今考漢江圖。西自漢中流至漢陽大別山。出漢口。與江水合。即漢水故道也。水多泥沙。自古遷徙不常。但均陽以上。山阜夾岸。江身甚狹。不能泛溢。襄樊以下。天門以上。原隰平曠。故多遷徙。潛沔之間。大半匯為湖瀦。復合流至乾鎮驛中。分一由張池口出漢川。一由竹筒河出劉家隔。以故昔年安襄一帶。雖遷徙而無大患者。由湖瀦為之壑。三流為之瀉也。明正德以來。潛沔湖瀦。漸淤為平陸。上流日以壅滯。嘉靖初年。安陸石城故道。改洗沿江灣。二十六年決荊門沙洋鎮。三十九年決紅廟隄。四十五年決襄陽老龍隄。宜城故道。改徙鴇潼新河。而竹筒河復湮淺十餘里。下流又日?沮。故水患多在荊安陸潛沔間矣。__論開穴口曰。穴口所以分大江之流。必下流有所注之壑。中流有所經之道。然後上流可以分江瀾而殺其勢。楚有三大。水惟川江獨據中流。故穴口在南者。以澧江為所經道。以洞庭為所注壑。在北者。以潛沔為所經道。以漢口為所瀉也。故川江獨有穴口。然古有九穴十三口。江水分流於穴口。穴口注流於湖瀦。湖瀦洩流於枝河。枝河瀉入於江海。此古穴所以並開者勢也。今日生齒漸盛。耕牧漸繁。湖瀦漸平。枝河漸湮。穴口故道。皆為廛舍畎畝。他如章卜等穴故道。無復舊跡矣。此今穴口所以多塞者。亦勢也。虎渡流注澧江。同入洞庭。江南之溪水俱注之。郝穴流出漢口。與大江復合。而江北之溪水俱注之。眾水會合則流行不絕。注瀉有河則水道不壅。此二穴所以獨存也。穴口之枝流多湮。則江水之正流易泛。故荊南以開古穴口為上策。然郝穴築塞。而議開舊口。必先將枝隄修築就緒。然後開水門以受江流。方無東西泛溢之患。是穴口之有故道者。尚且開濬之難。況故道湮塞者乎。元大德間。曾開六穴。郝穴赤剝楊林采穴調弦小岳之故道並開矣。今祇存郝穴。而他皆不可識焉。此果人謀之?略耶。抑地脈水勢之靡常耶。此所以知開穴之難。抑亦勢所不可行也。然荊南人猶幸有虎渡郝穴。可以分大江南北之勢。但二穴枝河。中多淤塞者。使復湮如諸穴。則荊南水患。其能免哉。_
湖北水道圖說會典|ANON|賀編1827|卷一百十七工政二十三各省水利四|河南省之南為湖北省。以武昌府為省會。武昌府之東黃州府。其西漢陽府荊州府宜昌府。其西北安陸府襄陽府鄖陽府。漢陽府之西北德安府。荊州府之北荊門州。宜昌府之西施南府。大江自四川東流入境。經宜昌府。合元渡河沙鎮溪茅坪溪香溪河卷橋溪梁村河。又東南經荊州府。合清江漢陽河白水港洋溪瑪瑙河沮河。一水南出曰虎渡河。又一水西南出曰華容河。俱入湖南境。大江亦入湖南境。折東北。復自湖南入境。經漢府陽。合沔陽湖。曰新灘口。又合赤野湖。曰沌口。又合斧頭湖甯清湖而北。與漢水會。曰漢口。又合牛河。曰灄口。合武湖水。曰武口。又東南經黃州府西南。武昌府東北。合龍河岐亭河及梁子湖。曰樊口。又合巴河英山河童子河湋源河陽辛河。折而東。又合古角河。接江西境。清江上源曰大跳敦河。出施南府。合龍馬河冷水河龍溪河。東流經宜昌府。合桃符河金雞河。入於江。沔陽湖赤野湖俱在漢陽府境。北通漢水。支渠交錯。西合草市河。東流入於江。虎渡河自大江南出。西通均湖。東通白蓮湖。南流入湖南境。其自白蓮湖南出一水曰蓮湖水。亦入湖南境。龍港自江西北流入境。經武昌府。注陽辛河。達於江。漢水自陝西東流入境。經鄖陽府。合曲遠河陡河。又東南經襄陽府。合曾河丹河粉河唐河白河蠻河豐樂河。又經安陸府西。荊門州東。合樂鄉河。南出一水。通荊州府諸湖。又經漢陽府。南通沔陽湖赤野湖。合三台湖。又西河溳河。曰溳口。又合澴河而東。與大江會。丹河白河唐河。俱自河南南流入境。經襄陽府。入於漢。楊葉湖在安陸府東。巾水河內河皁市河俱匯焉。其東南為三台湖。南入於漢。丹河滔河。俱自陝西東流入境。經鄖陽府。又東入河南境。龍觜河出施南府。合南河。其東曰唐崖河。亦出施南府。俱南流。入四川境。北河亦出施南府。西南流。入湖南境。澧水出宜昌府。合霧江。其東曰渫水。亦出宜昌府。俱東南流。入湖南境。南至湖南界。東南至江西界。東至安徽界。北至河南界。西北至陝西界。西南至四川界。_
湖南水利論湖廣通志|ANON|賀編1827|卷一百十七工政二十三各省水利四|論湘陰縣隄防。曰湘邑居洞庭之濱。地勢最卑。其東北一帶近水。悉巨浸也。而縣治之西曰淮西。其水勢更甚。今其地生聚日繁。土田日廣。防遏不可不豫。而圍因以設焉。分觀其勢。各自塍堤。統計其數。則有十六。南則沙田圍。逼近江。與楊柳相間。中隔漳湖嶺阜。由是而軍民荊塘金盤灣斗韓灣等圍。垸隄雖間設。各有塍限。而東莊一圍。則居軍民之東。古塘塞梓二圍。又居韓灣灣斗等圍之西北。湘水烝水匯流自西。入長沙。遶東而下。至湘陰。是南水也。南水泛水自外入。沙田一圍之東。實當首險。從此水由支港擁入。楊柳軍民等隄之近東南者。皆受頂沖。而東莊向南稍平。餘實三面被激焉。澬水沅水出而與湘水合。達於洞庭。是西水也。西水泛水自內出。兼之西南夾湧。洪波濁浪。紆洄灌激。在沙田一圍之西。首為出水之頂沖。次及於楊柳圍。更次及於軍民荊塘各圍之近西北等隄。而古塘塞梓二圍。界連沅邑。為沅水之頂沖焉。至北則有余家垸。西北又有莊家圍。暨黃公魯家買馬葡萄等。濱臨大湖。地益曠而土益鬆。其水自西而內出。自南而外入者。悉於是乎會歸。而湖浪遂於是迎衝。一經水漲。其勢瀰漫。堤塍衝潰。頃刻灌滿。?統計各圍之險處。共有一萬九千四百九十八丈。至各圍垸內。出水積水之區。或則有港。或則有塘。或則請建有閘。或則疏通有溝。向係民力歲修。港則設之溷口。塘則立有●溝。閘則因時啟閉。以資蓄洩。以藉灌溉。似可無煩疏濬者。__論益陽縣隄防曰。益陽縣在府治西北二百里。西界安化。南界甯鄉。西北龍陽。東北沅江。東南界連湘陰。水曰資江。自寶慶發源桃花江。合流湍行。直下數百餘里。至縣前龜臺山而分派焉。其中為大河。濱河一為千家洲大垸。一為長沙小垸。又北小河分汊。經石梁橋沿河垸二處。會入大河。石梁橋地稍高。自趙家圍起至尹家山止。為沿河垸。皆屬明萬歷時舊址。又北自甘溪河分汊。入沅江白泥湖。又大河直下。經沙頭塘之西北。為合興垸中洲垸。又東南抵沅江毛角塘分汊。入麻子河沅江界。一由沅江瓦石磯塘。出大麻子河湘陰界。一入小河益陽塘。此益陽東北之水也。自龜臺山而東為支河。經長灘垸。至河皮垸。繞千家洲西南。復會沙頭塘而歸大河。一楓林河分汊。經瀾溪市。直行添新橋河。支流旋轉。鳳凰湖。迴繞火田三垸。旁及宋家垸曾埠垸。入盧家江。匯於爛泥湖。分汊上入溪口。下經龍打窖塘。而歸於湘陰焉。蓋益陽分上中下三鄉。自縣北而東為下鄉。上承澬沅之水。下連洞庭西汊。左抵長沙大江。一當湖水泛漲。加以南水之瀰漫。上之來者滯而不去。下之積者壅而上行。近江濱湖之地。常不免於淹浸。有備無患。唯在督理業戶。使之依時培修堤垸而已。__論九江隄防曰。按禹貢九江孔殷。謂沅漸元辰敘酉澧澬湘。九水會合。匯為洞庭一湖是也。今以郡縣志考之。辰常衡永枝河。會流於洞庭者。無慮數十水。而其會眾流而注之湖則有三焉。曰沅湘澧而已。沅發自牂牁。經辰溪。合麻陽諸溪洞水。過常武。出湖之北。湘發自廣西興安海陽山。至分水嶺。分為二派。一為灕水。一為湘水。至永州。瀟水會焉。至衡州。烝水會焉。過長沙。出湖之南。澧發自武陵古克縣。東流過武水口。合焦溪如溪諸水。經慈利石門。至澧州。出湖之西。而漸元辰敘酉澬。共合流而匯為洞庭。以為之壑。故衡寶永辰沅。得免水患。惟常武當沅江之下流。岳澧值江湖之會合。長沙之益陽湘陰。上接澬湘。下濱洞庭。故歲遭浸溺。隄防之設。最宜急圖者也。__論修築隄防曰。近年深山窮谷。石陵沙阜。莫不芟闢耕耨。然地脈既疏。則沙礫易圯。故每雨則山谷泥沙。盡入江流。而江身之淺?。諸湖之湮平。職此之故。欲盡心力以捍民患。惟修築隄防一事耳。故備考古今可經久而通行者。?有十焉。一曰審水勢。東洗者必西淤。下?者必上湧。築隄者。審其勢而為之址。最難禦者。莫如直衝之勢。議者退為曲防。故荊州虎渡穴口之隄。先年愈退愈決。而後直逼江口。以遏水衝。乃得無恙。他如順注之傾涯。則隄勢宜迂。急湍之迴沙。則隄勢宜峻。二曰察土宜。一遇決口。必掘浮泥。見根土。乃築隄基。其所加挽者。必用黃白壤。三曰挽月隄。洗在東涯。則沙迴而西。淤在南塍。則波漩而北。故往往古隄反抱江流者。為水所齧。即臨傾涯之上。勢甚孤懸。必先勘要害之地。而預築重護之隄。四曰塞穴隙。獾屬螻蟻窠穴。秋冬水涸。?察孔端。極探其原而為之防。五曰堅杵築。木杵不如石?。石?不如牛轢。六曰捲土掃。塞決口為上。護城隄次之。法埽以萑葦為衣。以楊柳枝為筋。以黃壤為心。以穀草為紼纚。因決口之淺深。水勢之緩急。而為長短大小者也。若隄防初成。土尚未實。必以楊柳枝為埽。橫棲於隄外。則可以禦波濤而隄無恙。七曰植楊柳。八曰培草鱗。九曰用石甃。當衝決之要處。若非石隄。必不能回水怒而障狂瀾。十曰立排樁。將大木長丈餘。密排植於隄之左右。聯以紼纚。結以竹葦。則風浪先及排樁。而隄可恃以不傷也。__論護守隄防曰。決隄之故三。有隄甚堅厚。而立勢稍低。漫水一寸。即流開水道而決者。有隄形頗峻。而橫勢稍薄。湧水撼激。即衝開水門而決者。有隄雖高厚。而中勢不堅。浸水漸透。即平穿水隙而決者。要皆修築既疏。而防守復怠。故坐致此患耳。故防範護守之計。條議有四。一曰立隄甲。每千丈僉一隄老。每五百丈僉一隄長。每百丈僉一隄甲。凡隄夫十人。一應隄防事宜。官守之。而有垸處所。亦設有垸長垸夫。其法與隄甲同。仍不論軍屯官莊。凡受利者。各自分隄若干丈。二曰豁重役。凡隄老隄長隄甲。及垸長垸甲人役。各復其身。每遇編審。即與豁除別差。則彼得一意於隄防。三曰置舖舍。查照漕河事例。於隄上創置鋪舍三間。令隄長人役守之。則往來棲止。不患無所。而防護事務。亦庶幾不致妨誤矣。四曰嚴禁令。凡有奸徒盜決。故決江漢隄防者。即照依河南山東事例發遣。揭示通衢。以警偷俗。_
湖南水道圖說會典|ANON|賀編1827|卷一百十七工政二十三各省水利四|湖北省之南為湖南省。以長沙府為省會。長沙府之南。衡州府郴州桂陽州。其北岳州府。其西辰州府永綏乾州鳳凰三廳。衡州府之西。寶慶府靖州。寶慶府之南。永州府。靖州之北。沅州府。岳州府之西。常德府永順府。常德府之北澧州。大江自湖北東流入境。經岳州府。又北仍入湖北境。洞庭湖在岳州府西。澧州常德府東。其西為天心湖赤步湖青草湖。湘江資江沅澧江水俱匯焉。湘江自廣西東北流入境。經永州府。合右江瀟江浯溪祁水。又經衡州府。合宜江巋水烝水耒水?江。又經長沙府。合淥江茶園水飛羊河連溪瀏陽河黃泥江建港清水溈水玉堂江哀江。及資江東北支津。又經岳州府。合汨水。分二道入洞庭湖。瀟江出永州府。合烏江水水東河永水。北流。注湘江耒水二源。東源曰桂水。出郴州。合漚江新坑水西水。又合西源耒水曰丰水。又合廓江資興江雷溪鴉溪烏石江郴江寥江注江曲塘江。北流經衡州府。注湘江。?江上源曰?水。出衡州府。合雲秋水沔河。西北流經長沙河。合巖溝河攸水。復入衡州府。注湘江。●江上源日萍川江。自江西西流入境。經長沙府。合雙江泗汾河。注湘江。資江出寶慶府。合龍溪廖溪硤口溪夫餘水邵水潮水田心水連溪洋溪油溪。東北流經長沙府。合敷溪河四里河而東。歧為二支。東流者為玉堂江。注湘江。東北流者。東出一支津。亦注湘江。正渠西北流。經常德府。分三道。俱入洞庭湖。沅江自貴州東流入境。合渠江?水。又經靖州。合竹舟江。又東北經辰州府。合?水麻陽江舒溪熊溪麻溪藍溪辰河馬底河。又經常德府。合大洑溪翦家溪一渡二渡三渡小洑溪新店溪新湘溪陽溪延溪白洋河德山水。分數道。復合流。注青草湖。?水自貴州東流入境。經沅州府。合楊溪巴川江。折而南。注沅江。麻陽江上源曰銅仁江。亦自貴州東流入境。經沅州府。又經辰州府。注沅江。熊溪上源曰武溪。亦自貴州東流入境。經乾州廳。合鎮溪舟溪烏巢江。又經辰州府。注沅江。辰河一曰北河。南北二源。南曰邑梅河。北曰嘉塘河。俱自四川東流入境。經永順府。合後漢河小江臘竹江靈溪溶溪明溪。折而南。經辰州府。合酉溪。注沅江。澧水上源曰綠水河。出永順府。合上峒河兩家源河。東流經澧州。合漊水深水而東分二道。一東流合澹水涔水虎渡河。一東南流合道溪。一水南出為七里湖。南湖與從河會。正渠又東復合。又東復歧為二。在北者。合蓮湖水。俱注洞庭湖。漊水渫水自湖北東南流入境。虎渡河蓮湖水。俱自湖北南流入境。俱經澧州。注澧水。華容河自湖北南流入境。經岳州府。注洞庭湖。益將溪。出郴州。東流入江西境。章水武水亦出郴州。南流入廣東境。龍江出永州府。西流入廣西境。北河自湖北南流入境。經永順府。折西南流。入四川境。北至湖北界。西北至四川界。西至貴州界。西南至廣西界。東南至廣東界。東至江西界。_
湖田占水疏嘉慶七年|馬慧裕|賀編1827|卷一百十七工政二十三各省水利四|竊以民生資乎穀食。而穀稻資乎水利。水利資乎堤垸。故近水則腴。遠水則瘠。所在皆然。湖南長沙岳州常德澧州四府。濱臨洞庭。各屬多就湖之濱。築隄墾田。惟是洞庭一湖。為川楚黔粵諸水匯宿之區。自應使湖面廣闊。旁無壅滯。方易于消納。乃湖民與水爭地。常有衝決漫溢之憂。經前撫臣蔣溥題請近湖荒地。禁民築墾。查湖南瀕湖十州縣。共官圍百五十五。民圍二百九十八。刨毀私圍六十七。存?私圍九十一。其內官圍係雍正間發帑修築。民圍係業民陸續圈築。奏准存?。一體歸入歲修。無論官圍民圍。俱係業民自行修補。官為督率。每年九月興工。不分畛域。及除易工程皆係通垸之民。按畝出工。通力合作。於次年二月工竣。三月內勘明取結。詳請奏　　聞。?無設存官修民修防除搶築等費。亦無保固年限。其刨毀私圍。見俱洗刷殆盡。永禁修築。?無阻礙水道之處。至存?各私圍。係臣此次遵　　旨歷勘長沙等九州縣。共續報私圍埂九十四處。內有湘陰縣錫江山私埂二道。華容縣馬家私垸一處。均有礙水道。先經勒令刨毀。不准修復。餘俱築自乾隆二十八年以前。未經列入應?應毀冊內。見查各隄身僅高一二尺及六七尺不等。每逢江湖灌漲。水高一二丈。此等數尺之隄。早已漫溢過頂。實不能與湖水爭勢。數十年來尚無阻抑泛溢之事。圍內業民水小藉以衛田種植。水大任其漫衍流行。每年廣種薄收。全賴捕魚刈草之利。以完賦課。歷久相安。自可毋庸勒令刨毀。致令失所。應以見在隄埂長高丈尺為限。示之準則。永禁增築。庶水利民生兩無妨礙矣。至此外各屬非近江近湖之田。皆藉塘池以為灌溉。塘池水足。則夏初久晴。亦挹注有資。乃愚民昧於遠計。往往廢水利而圖田功。不獨大江大湖之濱。即自己輸糧管業之塘。亦培土改田。截流種稻。彼徒狃於雨暘時若之歲。以塘為無用。不知偶值旱澇。所得不償所失。又流澗之水遠近取資。若徒恃己業。截墾為田。則上溢下漫。無不受累。見在各屬訟案糾紛。大半由此。臣愚以為　國家生齒日繁。地土甚闢。至於關係水利之蓄洩。當仍以地予水。而後水不為害。田亦受益。小民不能遠慮。貪目前之小利。忘經久之大計。臣思從前已經開墾之田。逐一清釐。固恐滋擾。若自今以往。嚴行禁止。於東南各省甚為有益。應請　　皇上敕下。凡地關蓄水及出水者。令地方官親自勘明。但有礙水利。即不許報墾。如有私將塘池改墾為田者。查出重懲。此實治水務農裨益民生之一大端也。_
湘水記|王文清|賀編1827|卷一百十七工政二十三各省水利四|瀟湘蒸湘沅湘三水皆緯流。而經之者湘水也。湘源出陽朔。至永州。瀟水入焉。曰瀟湘。至衡州。蒸水來會。曰蒸湘。卒與沅水合於沅曰。沅江湘。此三湘之所由名也。顧考之者。往往於三湘則詳。而湘之源則略焉。陽朔山。或以為屬零陵。或以為屬興安。說已不一。甲戌秋。余至粵西。呼土人為前導。探湘水所自出。始知湘水發源於海陽山。海陽山即志所謂陽朔。屬今桂林郡靈川縣。山高七八十丈。廣五六十丈。山下有洞門。廣約二丈餘。深入有一潭。廣可三十餘步。深不可測。土人告余曰。此即湘灕二江之源也。洞口有石?。廣纔尺許。沿?行里許。漸下漸?。至興安之山東村太平堡諸處。其水遂成一大江。?小江日夜所注。渟滀既盛。而又別有兩大水。自東西來助之也。東則一水逆來。起於興安之東鄉白水洞。洞下有深塘。名杉木江。逆過車田村。穿龍虎巖。跗巖再上。南折至江東村。約百餘里入江。西則一水順流。自靈川興安之長江嶺。順過豪豬田村。至太平堡。約二十里入江。?湘江為主。而東西二水為之附庸。至此合流以成其盛。灣漩至渼潭。潭深且廣。水停積。若不流。去海陽洞口已九十里矣。潭下半里許。江水洪流。中橫一洲。長數里。湘水至此。分左右二江洲。北有大天平壩一座。南有小天平壩一座。此二壩即楚粵二水分界承流之處。南流者為灕水。北流者為湘水。此湘水所由出也。而從此入零陵。達衡陽。過長沙。會沅朗。三湘於是爭匯矣。瀟水出九疑三分石。經零陵縣西北。入於湘。蒸水漢志作承水。出邵陵界邪薑山。至重安縣。又合界塘水。再經重安之南。又受零陵之武水。至湘東臨蒸縣。今為衡陽之北。注於湘。謂之蒸口。志所稱水氣如蒸是也。沅水出益州牂牁郡。經辰谿。今麻陽諸溪洞水。若漸辰漵潕酉諸水。俱附此。過武陵。東注龍陽。至沅江。與湘水合。此三湘之所由稱。此數水者。一經而三緯。皆出深崖幽邃中。行二千餘里。以合於江而達於海。其淵源有本。其流行有漸。其支派有條。其分合有序。夫三湘既合之後。固極浩蕩之勢矣。究其濫觴。不過三十步之潭。潭外?不過尺餘細流。而涓涓綿綿。遂至於此。天下事由淺而深。積小成大。下而善受之不窮者。固如斯乎。_
濬成都金水河議四川通志|項誠|賀編1827|卷一百十七工政二十三各省水利四|成都金水河一道。向日原通舟楫。日久漸至淤塞。宜民立政之道。水利為先。即畝澮溝渠。皆應及時修理。矧省會為闔城民命。地氣攸關。豈可任其久廢。茲蒙委卑府率同廳縣。逐一親勘。此河上流。當日原通灌縣。江水從灌縣兩河口。引入磨底河。徑達成都縣西門水洞入城。由貢院前三橋青石橋玉河沿一帶。出華陽縣東門外水城。直達府河。今自磨底河起至府河止。量共一千五百二十六丈。俱應開濬。西門低小。本不通船隻。且門內即係滿兵駐劄。應將水洞密布鐵?。止令通水。不得通船。其划小船由東門進者。俱抵滿城東水關為止。如此則沿河一帶。俱為商賈闤闠幅輳之所。凡客船一至東關。貨物行李。皆用小船撥運入城。就近投店。可免背負遺失之患。有便於商。其利一。米蔬柴炭。為民間日用之物。既可船運入城。三橋又為省會適中之地。眾物齊集。在城居民。皆可就近購買。有便於民。其利二。且省城房屋。多用草苫?。即街市瓦房。亦係竹壁編成。間或不戒於火。每至比屋延燒。雖各設木桶貯水。但器小易竭。亦難盡恃為救焚之具。是河一開。即有祝融為患。而隨處有備。不難立時撲滅。其利三。舊河既塞。城中地泉鹹苦。每至春夏。沉鬱穢濁之氣。不能暢達。易染疾病。昔杭州近海民飲井水多病。唐刺史李泌始引西湖水入城。作六井。至今賴之。是河一開。則地氣既舒。水脈亦暢。民無夭扎。其利四。卑府細詢僚屬。博訪輿情。僉無異辭。竊思金水河一道。開自宋時。相沿已久。近年失於疏濬。以致不通舟楫。民苦沮洳。深為未便。幸蒙撫都院俯念城河有關水利。慨捐清俸。獨力興修。卑府率廳縣各員。於二月興工。分段挑濬。計自西門外磨底河起。由西門內滿城一帶三橋青石橋玉河沿。直至東門外府河止。共挑濬過一千五百二十六丈。今已次第工竣。惟善政之垂。貴於可久。使無專司分理之人。則日久仍歸淤塞。深為可惜。謹酌末議。惟採擇焉。__一城河新濬。兩岸俱係浮土。如遇夏秋雨淋衝刷。泥土下河。難免淤墊。兼以來源係引江之水。亦未免夾帶流沙。必得每年淘濬。方能深通無阻。況已成之功。更可力省功倍。查水利同知衙門。都江堰工。每年各縣額解銀一千二百兩。請於每歲冬間。於修理堰工餘剩銀兩。動支雇夫疏濬。一例報銷。以垂永久。__一東門水關最為緊要。查關洞係舊時建造。原屬堅固。但沿城上游。俱係土岸。恐日久被水汕刷。猶恐嚙及城根。應請兩邊添築護城雁翅。各長丈許。下簽木樁。兩岸用磚石包砌。以資捍禦。__一三橋以下。水勢獨緩。惟板橋一帶。水勢迅利。?緣板橋兩岸偪仄。橋門既狹。又值河勢灣曲。以故水急浪湧。似應於轉灣之處。兩岸略為取直。并將橋?石柱。改換木柱。則水道寬緩。併請將一洞青石臥龍等橋。俱照安順橋之例。改換木橋。以緩水勢。__一沿河兩岸。俱係居民。凡糞草穢物。每圖便易。傾入河內。易至堙塞。請刊木榜曉諭禁止。仍令牌頭不時稽查。有犯。即送該管縣丞。量責示警。實於河道有益。__一城河之源。來自郫灌。西門外應請建閘。水大時下閘。以防衝溢。但冬月源水稀少。若再任其直達府河。則城河必致淺涸。似應於東水關外河口之處。建閘一座。交與華陽縣縣丞管理。一遇水淺。即將閘下板蓄水。毋使外洩。凡有貨物出入。俱於閘邊搬運。統俟冬閒水涸興工。則永享其利矣。__灌口江堰記　_盧翊__灌縣都江堰。?江之會云。禹導江自岷山。西入大渡河。南通於汶。歷於灌。堰在江中流為二。有南河者會新津。有寶瓶口者流為三。至於漢。至於崇甯。至於華陽。故稱灌口。堰外低而寬。堰內高而狹。水勢也。作堰灌田。始於秦李冰。司馬遷著河渠書。瞻蜀之岷山。大李公之功。且云渠可舟行。民饗其利。蜀人廟祀焉。漢唐以及宋元。堰法漸壞。至元間。僉事吉當普鑄鐵龜。民利之。昭代以來。屢修屢圮。嘉靖間。復鑄鐵牛。其銘曰。問堰口準牛首。問堰底尋牛趾。堰隄廣狹順牛尾。水沒角端諸堰豐。須稱高低修減水。萬歷乙亥。江大溢。堰盡壞。先後修復。巡按御史郭公增以鐵柱。令尋牛趾而濬之。自堰以下。沿岸共植三十鐵柱。每柱長丈餘。共用鐵三萬餘斤。又樹柱以石。護岸以隄。說者謂水遇重則力分。安流則堰固云。然愚竊考蜀守李冰之鑿離堆也。曾刻深淘灘低作堰六言於石。立萬世治水者法。所以制水出入。為旱澇計者至矣。其用功緩急疏密之序。意自較然。漢晉以來。率用是法。永嘉間。李公嬴深韙之。唐宋相承。世享其利。元始肆力於堰。無復深淘之意。無乃公言不足法歟。假令沙石湧磧。水不得東潤。則雖鎔金連障高數百尺。牢不可拔。亦何取於堰哉。矧所謂鐵龜鐵柱。糜費幾千萬緡者。曾未幾何。輒震蕩湮沒。茫無可賴。方諸籠石廉省古今便焉者孰得。比來民受其困。宜坐諸此。予竊少之。乃檄有司置鑱?鉅蘲。役夫三千。從事灘磧。以導其流。堰則仍民之便而已。顧工多力少。?力告瘁。未能勉其所欲為。究其所當止。如公法云者。恥也。舊刻相傳在虎顧山?雞臺。水側其?。歲久剝落。索弗獲。慮後之君子無考焉。因磨石重碑側云。__　_
灌堰水利考四川通志|ANON|賀編1827|卷一百十七工政二十三各省水利四|按蜀中諸水。咸出岷山。江源在羌地之列?村。所謂羊膊嶺者。分為二派。一西南流為尖囊大渡河。一正南入溢村至石紐過汶川。歷今灌縣境。與湔水合焉。灌之上流有水。出尤溪口。又有水出白沙口。同會於灌。經灌縣西南流者。即禹所導岷江正流。自秦李冰鑿離堆。引江水。循灌城東注北折。於是始以東南正流為南江。經離堆薄灌城而東北注者為北江。北江自寶瓶口穿三泊洞而北注者為外江。自寶瓶口直東入五斗口而東北注者為內江。?北江折為二江。並南江而三。其北行入五陡口。一支在南北二江之上。故以內江別之。外江北經崇甯彭縣新繁漢州界。會綿雒諸水。出金堂峽。內江東經郫縣崇甯界。下過府城北。至城東會府城前江。以趨於彭山界。南江經崇慶新津。東流至彭。與府江合。為江口。其出金堂峽者。由簡資內江富順會於瀘州。此都江一堰之源流也。至於大渡碉雅諸水。會於嘉定。馬湖諸水。會於?州。嘉陵江經合州。納潼涪諸水。會於重慶。黔彭諸水。會於涪州。大都高山峻嶺。無堰可作。如巡撫佟鳳彩疏稱東南北三道。並無新舊大堰是已。獨李冰所鑿離堆山。立都江堰。當岷江中流。歲費工貲巨萬。宋元祐閒差官修築。凡高下闊狹淺深。以至灌溉頃畝夫役工料。及監臨官吏。皆注於籍。元至元元年。廉訪僉事吉當普建白。用石包砌諸堰為石門。以時啟閉。用鐵萬六千觔。鑄為大龜。貫以鐵柱而鎮其源。明初加意水利。州縣與軍衛屯所。共役人夫五千。竹木工料。計田均輸。修葺。堰得不壞。成化九年巡撫都御史夏塤。以遠人赴役不便。將郫灌二縣。雜派科差。均攤得水州縣。專備工料。以供堰務。宏治九年。添設按察司僉事一員。專一提督都江堰各府州水利。於時灌縣知縣胡光。伐石冶金。即舊址甃砌為防。貫以鐵錠柱三。各長一丈二尺。使當湍勢。石隄中貫鐵處。固以油灰。直長一十五丈。高一丈三尺。闊五尺。首闊一丈二尺。用鐵三萬二千二百餘觔。桐油五百觔。麻線二百觔。木二千五百根。各色工役計二十五萬三千二百有奇。正德間。水利僉事盧翊親詣督理疏濬。直抵鐵板。得秦人所書六字訣。曰深淘灘。低作堰。大書灌瀾亭上。以昭永鑒。先是。每年修築工役有不均之歎。翊乃下令以糧三石派夫一名。分八班。每八年一周。而蜀府每年一助青竹數萬竿。委官督織竹籠。裝石資築。明末獻逆之變。都江堰衝決數百丈。沙石填淤。大異於秦碑所云矣。　國朝順治十六年。緣李冰舊制。修築淘鑿。以開民利。十八年巡撫佟鳳彩。令用水州縣。照種派夫。每歲委官督修。康熙四十五年夏。霪雨。人字隄三泊洞府河口。俱衝決。巡撫能泰倡捐修築。稱為太平隄云。舊例派夫修堰。或照糧。或照田。不無畸輕畸重。至雍正八年。丈田事竣。巡撫憲德題請用水州縣。區別遲早多寡。計畝均攤。派銀一千二百八十二兩。每歲徵收完解。以成都府同知為水利同知。管轄其事。民稱便利焉。_
籌辦湖北水利疏|汪志伊|賀編1827|卷一百十七工政二十三各省水利四|伏惟天下之大利莫如水。天下之大害亦莫如水。楚水之大者曰江曰漢。江水自四川岷山發源。至巴東縣入楚境。歷歸州東湖宜都枝江松滋江陵監利沔陽漢陽等九州縣。東出黃州境。漢水自陝西嶓冢發源。至鄖縣。入楚境。歷均州光化穀城襄陽宜城鍾祥荊門京山潛江天門沔陽漢川漢陽等十三州縣。出漢口。與江水合。江水自松滋以上。漢水自鍾祥以上。兩岸皆山。素無水患。自松滋鍾祥以下。地勢平衍。土性鬆浮。軍民田廬。非隄塍不能捍衛。非支河港汊不能宣洩。自乾隆五十三年。江水異常泛漲。荊州府屬江陵縣大江北岸萬城隄。潰決二十二處。嘉慶七年。六節工七節工。又漫潰八十餘丈。再嘉慶元年九年。監利縣潰決狗頭灣程公隄金庫垸三口。先後水推沙壓。以致江陵監利二縣屬。並潛江沔陽南鄉支河港汊。多為泥塞。積水在田。無路可出。如盛?盂。頻年大雨時行。淹漬日甚。其大江南岸之松滋公安石首等縣。亦因隄塍潰決。間有積澇。至若漢水。自乾隆五十六年後。天門沔陽漢川等邑隄垸。即屢有漫潰。又自嘉慶元年以至十一年。上游則鍾祥縣。下游則荊門州天門縣沔陽州漢川縣。皆連年漫潰。潛江縣其所潰之口。自數十丈至數百丈不等。或直衝而被淹極重。或橫溢而被淹次重。或倒漾而被淹稍輕。歷前任督撫臣奏荷　　聖恩。蠲賑兼施。而沙隨水入。水緣沙停。港汊多淤。積水更易於浸潰。其漢陽應城雲夢等縣。地處下游。亦不免溢注漫潰之患。此江漢二水節年潰淹各州縣隄塍田畝之原由也。臣飭據各該管府州並州縣。確查籌辦。陸續稟覆。並將各士民先後連名呈詞二百五十六件。查對情形。大略相同。核計荊門州被淹五十五垸。潛江縣被淹二十七垸。天門縣被淹一百十三垸。沔陽州被淹二百四十八垸。漢川縣被淹一百二十垸。江陵縣被淹一百六十五垸。監利縣被淹一百九十二垸。總共九百二十垸。各垸大小不等。其最大者。周圍二三十里。最小者周圍三四里。其積水或深二三尺六七尺至丈餘不等。或已涸出五六分二三分不等。其全未涸者較多。該紳耆所請防堵疏消之處。議論不一。難以懸斷。臣隨於查閱各營伍時。道經被淹之州縣。即率同該地方官。並傳紳耆人等。親赴各處。察看應堵應疏情形。揣度地勢。參酌輿論。其受害在上游者宜於堵。其受害在下游者宜於疏。或事疏消於防堵之先。或借防堵為疏消之用。通盤籌畫。不徇一鄉一邑之私見。使有此益彼損之虞。__臣查濱臨江水者。江陵監利二縣。並沔陽潛江二州縣南鄉積淹田畝。地極低窪。嘉慶五年。雖經前撫臣高杞奏准。開挖姚家河黃土溝柴林河等處。使水由豐口入江。但止能消洩上游長湖澤口二處夏秋所進泛漲之水。所有各垸田積澇之水。即冬春亦不能涸出。臣於三月間。勘有監利縣之福田寺地方。即古之水港口。今橫堵一隄。丈量隄內杜廢垸積水。高於隄外白灩湖面水五尺二寸。宜開隄建石閘一座。又沔陽州所屬濱臨江水之新隄地方。即古之茅江口。並前水港口。係前明大學士張居正因有關其祖墳風水。築隄堵塞。今丈量新隄內河之水。高于外江水一丈二尺。宜開隄建石閘一座。並籌定啟閉章程。每年十月十五日。先開新隄閘。十月二十日。次開福田閘。計可疏消積水六七尺。各垸田即可涸出十分之八九。每年三月十五日。先閉福田閘。不以鄰垸為壑。三月二十日。次閉新隄閘。不使江水倒灌。至姚家河以上之積水。欲由太馬河面達於閘。必須於鄭家廢垸中。開小河一道以通之。其上下兩閘間之淤塞處所。亦應一律挑挖深通。俾水達洪湖。由新隄石閘入江。則江監潛沔四邑。數百垸積澇之田。可期涸出。並將監利沔陽二州縣境內刁民私築之土?。均行拆毀。俾無壅淤。其白鷺湖柴林湖豐口土金口土地港。上下各淤淺。均行挑挖深通。俾長湖澤口二處夏秋所進之水。一由簡家口咼都灣出青潭口入江。一由土?口澄沱湖出沌口入江。則嗣後該四邑之隄垸。方可免泛漲沖淹之大患。其南岸之松滋公安石首等縣。雖間有積澇。被害較輕。設法疏消。尚易于為力。惟江陵萬城隄頂沖危險處所。及各縣沿江隄塍。必須加築堅固。以防江水之患。至若濱臨漢水者。自鍾祥以下。沿河皆賴隄塍保障。該縣地處下游。工多險要。潰口一開。如頂灌足。下游即全遭淹沒。各隄多單薄低矮。一遇汛漲。在在可危。查該縣境內隄工。一萬六千七百餘丈。除飭將尹家廟加築之子埂。並中段修砌之石駮岸石裹頭挑水石壩。趕緊完報外。其餘亦當一律加高培厚。至于下游各州縣應堵之處。荊門州則有十三處。潛江縣則有三處。京山縣則有一處。天門縣二處。漢川縣三處。雲夢縣五處。皆須修築完善。其沔陽州之西北鄉。濱臨漢水。因天門漢川支河。歷年潰口。水向內灌。沖刷沿河隄身。所有應行修築之處。更甚于他處。如潭灣垸等處。各號隄工缺口。計長一千二百餘丈。洗塌隄身。計長五千餘丈。若不修築堅厚。則天門漢川沔陽三州縣。終不免漫潰淹浸之患。其應疏之處。荊門州則有十二處。並江陵縣刁民私築土?十三處。潛江縣則有荊河?河澤口三處。並謝家長安等八●。天門縣則有牛蹄支河縣河等處。沔陽州則須開復陳公永奠二閘。漢川縣則有十處。漢陽縣則有漳河口等處。以上河道積淤。或數里或數十里至百餘里不等。若不一律開疏。則去路不能通暢。隄塍仍虞壅潰。此各州縣應堵應疏之情形也。惟是應堵應疏之處。工程大小不一。臣擇其最關緊要而易為力者。如天門漢川所屬之牛蹄支河。積淤三十餘里。漢川所屬之垸隄三百餘丈。沔陽州所屬之各隄缺口二百餘丈。及支河缺口十餘處。潛江京山所屬之楊湖垸方家拐聶家灘三處。頂沖危險。及雲夢所屬之陳袁潰口。先後札飭藩司籌?。共提銀二萬二千九百二十餘兩。發給委員。協同地方官。趕緊挑挖修築完竣。聊濟目前之急。其餘工巨費繁。現當大雨時行。江漢水長之時。難以施工。必俟秋後水落。方可丈量估計。且積澇積淤之區。有廣狹淺深之不同。尤宜逐漸疏消堵築。分別次第辦理。斷非一年所能蕆事。惟擬建福田新隄二閘。必須預先採辦石料。乘此水漲時。運至工所。俟秋冬集匠建立。業經遴委專員承辦。以專責成。并飭藩司酌發銀兩。以便辦運石料。此又臣于親勘時權其緩急。分別辦理之情節也。__臣回省後。復與撫臣章煦。悉心籌商。湖北各垸田。被江漢水害。或已經二十年。或十餘年及數年不等。各農民困苦已極。必須遴委廉幹多員。會同地方官。於秋冬分段丈量確估。實心實力。趕緊妥辦。並選派道員總理其事。俟工程報竣。臣與撫臣親往分途驗收。務期工歸實用。費不虛糜。俾災黎咸登?席。倘查有減工剋料情弊。即行奏參嚴辦。以為玩視民瘼者戒。至江漢二水出入支河港汊。今昔情形不同。必須度其東塌西漲之高低。以為應堵應疏之準則。如有應行開挖之處。或係民田。則估定價值。發給業主另買。以昭公允。且將來堵濬之後。涸出田畝必多。乃照額征收錢糧。倘有實在形如釜底。無法疏消。不能涸出。並被沙壓及隄垸不能耕穫者。即委員查明頃畝錢糧確數。奏請減豁。以省有名無實之催科。惟現在未及施工。田畝尚沉水底。小民失業多年。賦無所出。應懇　　天恩。暫行緩征。以紓民力。俟涸出田畝有收。再行分年帶征。至各衛所軍田。坐落各州縣境內。亦有被淹頃畝。應請歸案畫一辦理。俾免向隅。此又體卹目前窮民之事宜也。再臣于途次接據鍾祥江陵荊門潛江四州縣士民等呈請開疏鍾祥縣屬之鐵牛關獅子口等處古河。以分漢水之勢。又據天門縣士民呈請堵塞天門縣屬之牛蹄支河口門。俾口內隄垸不致漫潰各等情。臣順道親赴各該處上下履勘。查得鐵牛關獅子口等處古河。均在漢水北岸。原通鍾祥縣境內鐵線溝永隆河。及天門縣城河。出漢川縣溳口。仍與漢水合流。至漢口入江。自前明築隄堵塞以來。迄今數百年。隄外河身。日漸淤高。隄內田塍。頗多低矮。若如所請開疏。不獨道里長數百餘里。工程浩大。并有礙于城池田廬。即就水勢而論。鍾祥地處上游。固無浸淹大患。而橫溢者為京山。直注者為天門。瀦聚者為漢川。以及應城雲夢等縣。必皆受其波及之害。是欲分漢水以固隄工。轉先引漢水以灌隄內也。該士民等。或籍隸上游。或託業南岸。惟願開疏古河。則漢水北注。可免漫淹彼處田畝之虞。并省歲修隄塍之費。全不顧及北岸下游之天門漢川等縣為澤國。所請實不可行。至天門縣屬之牛蹄支河。原以分漢水之勢。今若遽塞其口。使漢水無從消納。必致漫潰正河之大堤。查天門從前連年被淹者。由于鍾祥隄工屢潰。而非牛蹄支河不塞之故。今鍾祥隄工潰口。業已一律修築堅實。即牛蹄支河淤淺處。現亦動項開疏。是害已去而利可興。乃該士民等反以堵塞支河為請。其意不過一經堵塞口門。可省培修支河垸隄之費。並不念及正河大隄壅決之害。所謂因噎廢食。亦不可行。總之該士民等請開請堵之處。皆在漢水北岸。而其事有適相左者。由于心存私見。昧于大局。惟知利己。不顧壑鄰。設非詳查確勘。通盤籌畫。必致為其所誤。除明白批駮毋許率逞私見私議。致礙全局外。合並奏明。_
荊州窖金洲考研經室集|阮元|賀編1827|卷一百十七工政二十三各省水利四|荊州江陵縣南門之外。大江之中有洲。俗名窖金。乾隆五十三年。荊州萬城大隄潰。水入城。大學士阿文成公來荊州。相度江勢。以為此洲阻遏江流。故有此潰。乃于江隄外築楊林嘴石磯。冀挑江流而南之。以攻其洲之沙。今三十年矣。元來閱荊州兵。兼閱江隄。計自造磯後。保護北岸。誠為有力。但不能攻窖金之沙。且沙倍多於三十年前矣。昔江流至此。分為二。一行洲南。一行洲北。今大派走北者十之七八。洲南夏秋尚通舟。冬竟涸焉。議者多所策。余曰無庸也。惟堅峻兩岸隄防而已。此洲自古有之。人力不能攻也。豈近今所生可攻而去之者耶。考北魏水經注曰。江水又東會沮口。又南逕江陵縣南縣平聲江。有洲號曰枚迴洲。江水至此兩分。而為南北江。據此。知此洲即古枚迴洲也。沮口今在萬城隄即古方城宋荊南制置使趙方之子葵守方城避諱改万又訛為萬外。沮水入江之口。千古不改。枚迴洲在沮口之下。江陵之南。指地定名。非此洲而何。況沈約宋書。毛佑之擊桓元于江陵枚迴洲。斬之。是晉宋至唐。皆有此洲。特今俗易其名耳。百數十年後。安知江之大派。不又行洲南耶。姑存予言。以諗來者。或謂荊州舊有九穴今惟南岸虎渡口調絃口二穴尚通北岸郝穴等口皆塞議開各穴口以分江流此又不知今昔形勢之不同也虎渡調絃二口之水所以入洞庭湖也春初湖水不漲湖低于江江水若漲則其分入湖也尚易若至春夏間洞庭湖水已漲由岳州北注于江則此二口之水入湖甚微緩矣若湖漲而江不甚漲之時則虎渡之水尚且倒漾而上至公安安能分洩哉余于丁丑立夏後親至調絃察其穴水平緩寬有不流之勢矣至于郝穴則內低于外更無可開之理惟冬洩內水于外尚便利耳_
請濬長江北門舊河疏雍正五年|湖南巡撫王國棟|賀編1827|卷一百十七工政二十三各省水利四|竊臣上年奉　　命。自浙赴湖南任。道經長沙所屬之湘潭縣。見千艘雲集。四方商賈輻輳。數里市鎮。堆積貨物。懋遷有無。居民櫛比。而長沙係省會之區。府城又逼臨湘江。乃環顧江干。無船停泊者。?因湘潭江形稍曲。北風勢緩。而長沙江面既寬。北風勢緊。又無小港可以灣入。猝然風起濤湧。一時難禦。沉溺漂沒者。往往而有。此官民船隻不能停泊。而商船亦多往湘潭。以舍湘潭無可棲泊處也。即如江西之湖口關。先設湖口縣。江水浩瀚。商人上稅停舟。常遭風濤之險。荷蒙　　皇恩。移駐九江。則人稱便焉。臣謹按長沙北門外原有舊河一道。計長三百餘丈。淤塞已久。若將此河照舊開挖深闊。可以多泊船隻。誠為大便於民之事。不但往來官民船可以避險。其駕小舟以謀生者可以安宿湖港。不致飄泊風波。而且商船四集。來百工則財用足。通百貨則生計饒。即肩挑食力之民。有商貨往來上下。可以擔負纍纍。亦貧民衣食之藪也。臣目擊地方情形。而興工費財。無項可抵。今據驛鹽糧儲道詳稱。長岳常三府隄工。欽奉　　諭旨。行令修築。現查本道衙門。向有每年鹽規銀八千兩。願以雍正五年現存銀八千兩。並雍正六年所餘銀八千兩。歲底彙齊。共一萬六千兩。作為修築堤工之用。再查長沙為省會之地。長江浩瀚。竟無灣泊舟楫之所。北門外有舊河一道。俟雍正七年分所餘八千兩解到之日。可以開濬此河。渟泊船隻。庶於地方民生。不無小補等語。與臣見適合。今估計工銀約費一萬四千有奇。但事關為民興利。似不可緩。據臣愚見。或於冬興工。應否先於司庫正項內動用開濬。俟雍正七年。該道歸公銀抵補。伏乞　　皇上睿鑒。_
請疏通江漢水利疏|張漢|賀編1827|卷一百十七工政二十三各省水利四|竊惟王者貴穀重農。必先水利。水利興。則蓄洩有法。旱澇無憂。我　　皇上念切民依。凡水旱時?　　宸慮。直隸營田水利。奉　　敕查妥議。以濟民生。凡以期於可久也。臣聞楚省交於江漢。荊郢實當首衝。宅壤最為窪下。計沿河大隄。南岸自松滋六百餘里。北岸自當陽七百餘里。漢隄江隄。共計幾三千里。俱係民築民修。其間最險之處。若沙洋。若萬壙。難以枚舉。而修築弊端。亦難言盡。又修築不堅。水發即潰。屢潰屢修。民力幾何。此則人民受累之源也。計楚水大者。曰江曰漢曰洞庭。三者緩急相濟。迭為利用者也。查大江發源岷山。出三峽。下彝陵州。約寬十有餘里。洞庭居大江之南。方八百里。容水無限。湖水倘增一寸。不覺其漲。江水即可減四五尺。昔人於江上流采穴口。下流虎渡口。楊林市宋穴調絃等口。各殺江流。導入洞庭。而復達於江。故水勢寬緩而無患。今也僅存虎渡一口。江水一發。陡高數丈。無路分瀉。田廬即為巨浸。此江水為害之源也。漢水自嶓冢導漾東流而下。襄陽自安陸府以上。河寬十有餘里。安陸府以下。至寬不足一里。再下漢口。其窄益甚。船每截流而渡。江高漢弱。阻遏逆行。潛沔諸邑。於是數受其災矣。查漢水上流。有操家口。相傳羊祜運糧舊岸。隄形尚存。其水東流。過天門縣。入三台大松等湖。其湖居天門之東。雲夢之西。漢川之北。應城之南。支分溳口。派出五通。傳為漢水故道。眾水通流。今臼口操家口盡淤。水無歸注。此漢水為害之源也。雍正二年。鍾祥縣隄潰如雷汛發。西城不浸者三版。民無可避。田廬蕩然。居人云。此隄無十年不潰。計鍾祥一邑。今已九潰矣。他如京山潛江天門諸邑。地處下流。隄若陡潰。則如頂灌足耳。昔年潛沔士民。具呈申訴。請以築隄之夫。供疏河之役。官不允行。民無如何。為今之計。欲平江漢之水。必以疏通諸河之口為急務矣。查江水支流。其下流當先疏者。五通口調絃口。?而上之。當疏宋穴楊林市。與調絃合流。又?而上。當疏虎渡口彌陀寺。又?而上。當疏采穴與虎渡合流。再疏北岸之便河郝穴。令江水從長湖丫角廟合注。則黃潭隄不築而自固。又復龐公渡。則監城可以無虞。疏新隄之口。與新潭之淤。則江漢之水。於是互為取濟矣。漢水支流。則疏臼口操家口。而沙洋之一包三險。可以無憂。疏泗港而潛沔可以無憂。疏通順河而潛城復舊。可以無憂。再疏小里潭竹筒河與天門縣獅子等河。而低窪諸邑。乃可安堵而無其魚之患。疏河所以為急務也。若夫築隄。必取土於內地。內地日低。故河日高。河日高。則水勢日險。患日深。是以江漢不疏。終非底定之本。積淤不濬。終失利導之宜。此則楚民之隱憂也。夫三楚富饒。夙甲於天下。諺云。湖廣熟。天下足。一歲兩稔。吳越亦資之。今或稍逢水旱。即倉皇無策。致居民不免於貧困。雖不得盡委之河隄之累。然逐年估計。既苦派費之繁多。潰決無時。又慮身家之莫保。豈非河隄之為累乎。昔年湖南巡撫陳詵。洞察楚為澤國。阨於江漢。甫任。即復調絃口。隨親詣踏勘。江則欲導之使南。漢則欲導之使北。頗為利濟之宜。旋內陞去任。未及施行而止。臣夙有所聞。此其大略也。臣思古者江淮河漢。水行地中。然後人居平土。其實治水。行其所無事也。後世詳於治淮河。略於治江漢。故江漢時有汎濫之虞。不知楚有洞庭。較淮河洩水為便。此河口。亦行其所無事也。伏乞　　皇上敕行湖廣督撫大吏。委員一一詳查。倘言屬可行。不特全楚乂安。即武昌新修隄岸。費金錢至數十萬者。亦借是以永固矣。_
重修通濟堰碑文四川通志|黃廷桂|賀編1827|卷一百十七工政二十三各省水利四|余承　　聖天子德意。子惠元元。常期陰陽和。萬物遂。匹夫匹婦。無一不被皇王之澤。以成熙皞以俗。顧立願雖奢。而其措施無補。中嘗歉焉。夫蜀為蠶叢之國。厥田高亢。自李氏父子鑿離堆。導江入灌口。沃野千里。民用富饒。其他不近川澤之區。旱乾時告。石田用嗟。官斯土者。能無望前人之澤。而勃然興起者乎。值此邊隅綏輯之餘。欲與吾民謀生養安全。可大可久之計。則善政莫大乎水利。蜀地溪澤陂沱。以及濱江枕河之區。高者可瀦而蓄。下者可引而注。誠因其勢而利導之。則以時樹藝。亢旱無虞。何在不可藉人力以補天功者耶。蜀南通濟堰。唐制置使章仇兼瓊所濬也。按古志引武陽南河之水。入彭眉。灌溉民田數萬頃。自明季兵燹。民無孑遺。堰水盡廢。昔之岸然為隄者。淪於水。嗟巨浸焉。昔之泓然為渠者。堙於土。嗟石田焉。眉彭之人。不知斯堰水利者百餘年。余前制蜀時。曠覽洪波。夷考古制。?嘗欲取而盡復之。築隄濬溝。由新而彭。得水利者萬餘畝。功未竣。余旋奉召入都。不果。復因奏准給官錢五十緡。以作歲修。斯堰之僅存而不至泯滅者。賴以此。是深望後之人。?斯堰之僅存。因其勢而利導之。盡復其沃衍之舊。以利濟吾民。乃二十餘年重來。水未加廣也。田疇未盡闢也。其忍聽吾民負向隅之泣。而不一動念耶。因檄下有司。復圖興舉。令集吾民而諮曰。南河之水。發源於?。其來也緩而疾。緩則春水不足恃。而耕作後時。疾則大雨時行。一沖而後。田間無涓滴之惠。曷若引西河之水。合南河而入堰。以時蓄洩之。則源遠而流長。且亦二王之餘澤也。乃吾民果能踴躍赴功。以時趨事。父子負鋤。兄弟裹糧。駪駪而來。魚魚而赴。汙萊闢。魚龍遊。不數月而大功成。彭之民實開復古渠二十八。延八十里。直抵於眉。彭田三萬畝。眉之田亦不下萬焉。因詳議善後事宜。條件如右。__一通濟堰頭宜防水漲沖決也。查堰源在新津南河。今於西河添築新隄攔水。併歸南河。水源加旺。伏夏河水猛漲。或致泛溢。沖決隄埂。應令新彭眉堰長。輪駐堰頭之二王廟。防守宣洩。交秋撤回。以保無虞。　一宣洩宜量其水勢也。通濟堰水少時南河舊隄。增加竹笆。西河新隄。增加石簍。以逼水灌田。水溢時去笆去簍。俾散入大河。其沿溝餘水退入於湃。　一新定筒口。宜定分寸以杜紛爭也。查歷年原得水利。新邑二道半。彭邑四道半。今彭邑又添二十八道。其新設筒口。應計水勢之淺深。以定筒口之分寸。現在彷照都江堰則例。每田千畝。分筒口三寸五寸。用石鑿孔為筒。以垂永久。分水支流溝道。不得私挖過低。致有越漏。　一均派修費。宜酌定章程也。查增築南河隄埂。共高一丈四尺五寸。長一百二十八丈。寬二丈四尺。添築西河隄埂。高五丈。長二十八丈。寬一丈。採買大竹。募夫揀石作簍。每簍長一丈五尺。堅築隄埂。俾無漏洩。加淘進水堰溝。以現在石坎及溝底過江石為限。堰流充裕。此後長寬丈尺。永遠遵照辦理。其歲修搶修之費。舊規每歲於水利廳領銀五十二兩。不敷需用。應於新彭眉各堰戶。按畝均派備料。公同經理。　一每歲修護工費。宜分別有則也。查通濟堰。由新津歷彭山達眉州。則水源有先後之不同。灌溉有遲早之迥異。應分別筒口情形之高下。得水地處之遠近。酌定數目。共濟其事。自新津起至彭山土堰止。向係舊有水利。應列為上則。又自彭山會中筒及西支堰。至文殊堰。交眉山界止。應列為中則。又自向家筒。至白鶴湃金竹湃。列為下則。如遇大修。上則每畝應派銀二分五釐。中則每畝應派銀二分。下則每畝應派銀一分五釐。歲修上則每畝派銀一分五釐。中則每畝派銀一分。下則每畝派銀五釐。其筒車牛車均係高田。應查明照下則派辦。或有新開旱地。改為水田。隨時報明。核實加派。隱匿田畝者罰儆。　一沿溝隄埂緊要之處。宜加用石工也。查彭邑新開之翻水口上智遠隄堰水越隄引灌西支彭溪等堰。上下復層次開列筒口。實係扼要之區。應改築隄二十丈。寬二丈。深一丈。又江隄原屬通濟堰尾隄。歷年水源未得。係彭屬之文殊堰。同眉州青岡等十四堰。共築土埂。攔截毛家河山水作堰。今通濟大堰之水。匯入下灌。水勢浩大。土埂易崩。應改築石隄五丈。寬二丈。深一丈四尺。中開湃口。水平則塞口以下灌眉地。水大則開湃以入朽木河。　一安設筒車。宜酌定地勢。以杜阻截下游水利也。查新彭筒車。現在四十餘架。安截上游。攔溝截水。翻車取灌。每遇水缺。下游數萬田畝。均無涓滴。經會同新津令。督同新彭堰長。沿溝查勘。凡流水湍急之處。易於翻灌。許令安設以濟高田。其漫流之地。必須堅扎高埂攔截。概不許妄違古制。私行安設。永令堰長。照此查察禁止。_
三吳水利略|徐旭旦|賀編1827|卷一百十三工政十九江蘇水利下|議水利于東南。與西北不同。議水利于東南之三吳。與東南各省會不同。何也。西北之地。多高原曠壟。雖有濁河為之包絡。而支流絕少。故資其灌溉為難。東南地形卑濕。界以河淮江漢。而兼承其委。廣川支河。經緯其間。故資其灌溉為易。若夫浙西之田。低于各省。蘇松之田。又低于浙西。環以太湖。綿亙數百里。納杭湖宣歙諸州之水。散注澱山龐山陽城昆承諸湖。達于三江。以入于海。尤東南之巨浸也。故治水田者築而為圩。捍而為圍。不患水之不入。而患水之不出。不患水之不足溉田。而患水之反足以害田。古人所以於江之南北為縱浦。以通其流。又於浦之東西為橫塘。以疏其勢。使田不受水。則水自有所歸。水有所歸。則水不浸田。而田亦治。?天下之田大概資水以為饒。三吳之田大半捍水以為利。其勢之不同有如此矣。故愚以為興三吳之水利者。當去三吳之水害。害去而利自興。去三吳之水害者。當分三吳之水勢。勢分而害自去。何以言之。列澤中匯。瀦而為湖。無以洩之。勢必乘高而橫溢。故其下流分注。導以入海。既有松江。而又有東北流之婁江。又有東南流之東江。今者或微塞矣。宜擇其便利之處。視江之可濬者濬之。浦之可開者開之。下流既分。則上流自平矣。如是而引湖之水以達之江。引江之水以達之海。歸宿有地。水自不為害。如是而蓄湖之水以溉田。洩田之水以入湖。節宣有方。則水不為害而自為利。經理之宜。無出於此。議者謂分水勢自不得不資人力。資人力自不得不興工役。工役繁則民勞。分水勢自不得不治塘浦。治塘浦自不得不壞田廬。田廬傷則民擾。且分水勢自不得不議開濬。議開濬自不得不需貲糧。貲糧費則財絀。安見去害而興利哉。愚謂不然。所謂分水勢者。不必復三江之舊。而止在疏江口之流。不必尋已廢之陂塘而使之開。止在濬未塞之陂塘而勿使之淤。相其地勢之宜。順其水勢所趣。而稍為之疏其滯。濬其淺。庸非利乎。故欲復古之?則難。而因今之勢則易也。且也。農民有不治水之人。必無不治田之人。法即寓治水於治田。而使之各治其田。即所以各治其水。民夫疏田間之溝洫。而為之緯。官夫理溝洫之會歸。而為之經。而縱橫曲直。有不畢達乎。故官督之治水則難。而民自治其水則易也。且也。遣使則有供億之費。有徵會之繁。若止責成郡縣。漸次修築。塘濼之當治者幾何。圩岸之當培者幾何。度用夫若干。工費若干。每於農隙而鳩其工。可無供億徵會之苦。而事自集。故遣使而刻其成則難。任守令而收其效則易也。如是。則工役可省。而何民之勞。田廬不損。而何民之擾。貲糧不至於重耗。而何財之絀。以之去害。而害無不去。以之興利。而利無不興。吾見三吳七郡之地。長享灌溉之饒。而無渰沒之患矣。?水者。有利亦有害。顧人之所用何如耳。能收其利。則如史起之用漳水。文翁之穿湔口。而西北之水利可興。如王景之修芍陂。白居易之浚西湖。而東南之水利可興。不能收其利而反承其害。則如翟方進之決陂。程昉之築堰。欲除害而害不能除。如息夫躬之穿漕渠。侯叔獻之引汴水。欲用水而水不為用。然則水之利害。豈不以人哉。_
三江水利萃言自序|俞蘭臺|賀編1827|卷一百十三工政十九江蘇水利下|言三江者。不必求禹貢之三江。而第求太湖下流之三江。亦不必泥東江婁江之故?。而第觀今日太湖下流之水勢。?東江?塞已久。婁江亦無可考。今日獨有吳淞一江耳。輔吳淞者。有松江之大黃浦。嘉定之劉家港。常熟之白茆港。皆與吳淞為表裏。自明永樂元年。夏原吉以吳淞江下流難開。止開南北兩岸安亭等浦。入劉家白茆二港。使直注江海。又開大黃浦自范家濱至南蹌浦口入海。至今黃浦通利。而吳淞江東半截。其勢就?。然入海處界上海。依然如故。但細弱耳。此吳淞江所以不可不開也。昔范文正公守鄉郡。上書宰臣。謂姑蘇四郊略平。窊而為湖者十之二三。西南之澤尤大。謂之太湖。納數郡之水。湖東一派。濬入于河。謂之淞江。積雨之時。湖溢而江壅。橫沒諸邑。或一歲大水。久而未耗。來年暑雨。復為沴焉。人必薦饑。可不經畫。今疏導者。不惟使東南入于松江。又使西北入于揚子江。江之與海也。其利在此。其後郟亶子僑。緝亶舊說。以為今究水利。必先於江甯治九陽江與銀林江等五堰體勢故?決於西江。潤州治丹陽練湖。常州治宜興滆湖沙子崦。及江陰港浦入海。如此。則西北之水。不入太湖為害。秀州治華亭海鹽浦港。仍體究柘湖澱山湖等處。有障遏者。並與開通。達諸浦港。杭州遷長河堰。以宣歙杭睦等山源決於浙江。如此。則東南之水。不入太湖為害。仍開浚吳淞江築兩岸塘堤。設斗門水瀨。使江水不能溢入南北溝浦。而徑趨于海。又開崑山之茜涇浦使入海。新安浦顧浦使入吳淞江。開常熟之許浦梅里浦。決無鍚之五卸堰。使入揚子江。則水患可漸息。而民田可治矣。凡此皆不專力於吳淞江。而實所以分殺太湖之水。太湖之水既有所分。而吳淞江乃能獨承其下流。不至于壅噎不利。而為東南之大患。此治吳淞江之大略也。然愚在今日。則又有說焉。夫太湖由吳淞江以達於海。而吳江縣治東西南北實當咽喉之地。治水而不治其咽喉。則必有腹心潰亂之虞。譬之于人。痰涎上湧。猝然之間。氣必絕矣。尚何暇論其股肱心膂哉。今縣治北有夾浦。南有長橋河及三江仙槎等六橋。東有龐山等湖。西有梅里諸港。泥沙漲塞。漸成石田。室廬墳墓。稍聚其上。又太湖東南一角。悉為茭蘆叢生之地。此湖水所以不能急趨于吳淞江以入大海。一遇暴漲。則橫潰四出而不可禁。今欲救治。雖不能盡徙吳江一縣之民。如蘇文忠公所議。然遷沙村之民。疏淤導滯。使江尾與湖相接之地。不復有所壅遏于其間。如人呼吸食息於元氣之中。而不至閉塞其咽喉以速之死。亦勢之所必然者矣。此又今日治吳淞江之大略也。_
上陳中丞吳淞閘善後議|曹一士|賀編1827|卷一百十三工政十九江蘇水利下|竊惟三吳之水利。莫大於淞江。以其盡洩太湖之水。所謂塞則六府均其害。通則六府同其利者。前人言之詳矣。今幸　　聖明軫念東南。特發帑金。大加開濬。而賢公卿奉　　命旬宣。與方面諸大寮體　國奉公。互相經理。誠千載一時也。雖然。弊有至小而害多。事有甚微而功鉅者。吳淞江之有閘也。自宋始也。原建閘初意。以海潮之來。渾入而清出。計一潮之淀。厚及一箬。一日兩潮。厚幾一錢。一歲三百六十日。厚三百六十錢。二尺餘矣。江之深止一丈五尺。歲淀二尺。其能常有此江乎。故閘之設。所以遏潮。而使沙不得以入江。法在少啟而多閉。唯霖雨連綿。江水泛溢。則於潮退時暫起。以洩太湖之漲。可無淫澇之憂。其餘非奉官命。不得輕啟。昔范文正公守蘇郡。議開吳淞江。即有沙因潮至。數年復塞。必設諸閘扃之。以禦來潮之議。此立法之初意也。元僧維則松江觀閘詩云。官憂水害難疏鑿。橫江四閘同時作。潮來下閘潮平開。閘內不通潮往來。觀此可見元時置閘。不使潮通。故江患獨少。迨張氏竊踞。閘坐圮壞。故夏忠靖棄而不濬。其後海忠介始濬吳淞。又未遑置閘。於是海沙得入。漸淀漸淤。假使如宋元之置閘。何至三十餘年而即塞乎。　本朝康熙十一年。重加疏濬。建立閘座。迄今五十餘年。視勝國時之通塞。功幾倍之。然尚未全收閘座之利。則以有閘之與無閘等也。?淞江之閘。與西北之閘大異。西北之閘。主蓄水以利舟楫。淞江之閘。主遏潮以拒泥沙。所用固已遠矣。今自建閘以來。以遏沙之具。而為利楫之資。至使海中之潮日來。江中之沙日淤。閘之於江。曾無損益於其間者。則以有閘而不能不啟。且不能不於潮至之候啟之。是與建閘之初意適相反矣。雖有百閘。復何利於此江乎。然所謂不得不啟之故有二焉。上海六百里內舳艫相接。俱須取道吳淞。以達江蘇等處。若舍此而由浦泖。往返迂迴。官民交病。是閘雖設而不得不啟之勢。一也。海潮退時。閘中落水迅疾。牽挽無從。必俟潮至。然後可徐徐拄篙以上。計一潮之來。大小舟以百數。皆乘潮便進閘。是閘雖設而不得不啟於潮至之候者。二也。如是而沙安得不隨潮以入江。江安得不積沙以日隘。雖有守閘之夫。撩淺之船。於舟過即行閉閘。亦不過沙之入者。稍薄于一箬耳。豈能使怒濤濁浪。不與吾江爭此寸寸之積也哉。此其病於江者一也。且也官置夫以守閘。夫踞閘以索錢。一舟之過。少者十錢。多者數十錢。至夜尤倍之。而行旅之出入。幾如過關納稅之例矣。此其病於民者一也。然則欲常閉而不啟。勢既不能。欲頻啟而不閉。理又不可。求其江與民兩利而無兩病者。莫若擇近江支流別為疏通。以便舟楫。而閘可以收障沙之全功。民亦得利涉自如。而無守候勒索之患。今之建閘。議移於舊閘少西金家灣地方。平地另築。則土不鬆。而木石之力。固誠良策也。由金家灣而西。約一里許。江之南岸水口。舊名寺濱。由寺濱而東二里許。南達周涇。由周涇以達邑西門之城濠。約四里。其自周涇過洋涇以達邑北門之城濠。僅二里。昔邑令史公彩。於建閘後曾加濬治。可以方舟揚帆。商賈之往來。士民之出入。不由浦。不過閘。而發足城濠。晝夜無限。至便也。今歲久淤塞。而三十石之小舟。尚可因潮往返。則疏理亦易。況現奉　　旨。凡屬支河小港。灌溉田疇者。俱著開通。此濱即無關建閘。例亦應疏。況通縣之要津。閘座之右臂。所關甚鉅者乎。而所建閘座。置夫看守。惟冬夏漕艘往來。上司坐船臨?。特命啟之。其餘則否。如是而沙泥之得入於江者。?亦僅矣。且此濱里數不多。工役易舉。第在執事者一指揮而間閘座。奠不拔之基。邑民受無窮之惠。所謂事有甚微而功鉅者。此也。周涇既開。則潮來閉閘。潮退啟閘。於閘制誠善矣。獨是周涇之利舟楫以達江者。以其與邑治城濠通也。__今城濠之壅塞。抑且甚矣。由濠密邇黃浦。渾潮出入。且自北迄南。水口有四。曰洋涇。曰陸家石橋。曰郎家橋。曰薛家濱。浦潮至此四分。夫水性合併則迅。分流則緩。迅則刷沙。緩則停滯。必然之勢也。又況兩涯市屋。日侵月占。城濠之丈尺。視邑志所載。僅得其半。往年雖奉疏濬。而督工無專員。吏胥上下其手。苟且塞責。堆土近岸。曾不一二年。而濠之淤塞如故矣。今為吳淞江計。不可不建閘遏沙。欲建閘遏沙。不可不開周涇以通舟楫。欲通周涇。不可不濬城壕以達浦。而壕之深?。務依舊載丈尺。悉撤侵占處所。委任榦員。專責其成。毋使旋開旋壅。徒費物力。然又必合其口之分。蓄其流之散。而城內外之河道。庶可百年無淤矣。何謂合其口之分。如洋涇六家石橋郎家橋等處水口。盡行堵築塞斷。?屋其上。以防偷掘。惟?東南薛家濱水口。使之蜿蜒三四里以達城壕。既免直洩之患。而諸港併歸一路。落水迅疾。泥沙不停塞。三而濬一。則事半而功倍。所謂合其口之分者此也。何謂蓄其流之散。查前朝盛時。向有薛家濱木閘。故址尚存。誠得依前建立。時啟以通舟。時閉以蓄水。則城濠有所防瀦。而不至遽涸。可以禦盜。可以救災。所謂蓄其流之散者此也。凡此非愚一人之臆見也。嘗考張主事宸上慕公書。欲疏三渠以分江水之勢。其一渠請由蘆浦亦係吳淞南岸水口入肇嘉濱。周涇南至西門城濠即與此濱相接以達上海城壕。塞濠之通浦水口。如郎家橋陸家石橋桂香橋等處。而置閘於東南濠薛家濱以達浦。雖江口從入之處不同。然實即今所議由寺濱入周涇以達上海城濠之意也。是故濬城濠非以為江也。正深所以為江也。何則。城壕通而後周涇可用。止?薛家濱一口而後濠可常通也。伏惟賢執事高見卓識。防及未然。祈詳加省覽。次第施行。以為吳淞閘善後久遠之計。豈獨上海一邑之幸而已。__或曰江防之田。不下數萬頃。閉閘以遏潮。灌溉之利。得毋有時而涸乎。曰不涸也。太湖匯萬山之水。滔滔東注。止藉婁淞兩江以洩之。當婁淞塞時。每遇霪雨。吳中即有大水之患。所以濬江者慮其水之過多。非慮其水之或少也。倘有旱暵。必須啟閘受潮。則一手足之力耳。又何灌溉之足云。或曰遏潮以拒沙。則周涇之入江者亦潮也。有潮即有沙。奚舍此而取彼。曰不然。擇害莫若輕。擇利莫若重。浦潮之與江接者其勢直。其力強。其岸闊。浦之氣概。若足以吞江而有之。而挾沙以入。故難當也。若寺濱周涇者。以浦較之。與溝澮等耳。即有微沙。所及有限。況迂迴曲折六百里而後達江。其潮又已微矣。若盡塞諸口。使浦獨由薛家濱入。則越十餘里而始達于江。潮勢益微。江水盛時。自足刷沙拒潮。而浦水且抑不得進。又何患焉。曰是固然矣。區區民力。既用之以濬江。又用之以濬支河。又用之以濬城濠。不亦憊乎。曰事有緩急。工有後先。非一概而施也。目下所急者。惟在周涇入江一道。最宜通利。且由洋涇以達城壕。不過四五里。為事易集。而大便於民。民無不額手望之。至城壕薛家濱之開濬。各口之堵築。則姑休民力。以俟數年。惟定其規模。摺奏請　　旨。庶後無因循廢閣之患。此則當路諸君子所宜盡心者耳。曰閘座宜少啟而多閉。則行旅往來。何不舍舟於閘之外。易舟於閘之內。如他省過壩之法。而奚事別濬支流為。曰是則利於江而不利於民者也。計自閘抵城。可四五里。行李之任負。風雨之泥濘。商民?不勝其苦矣。展轉就舟。又不勝其費矣。則曷不濬此四五里之支流。為一勞永逸之計。使江與民兩利乎。惟是兩涯或有圍占。丈尺必宜深廣。則非憲司援以成法。或至苟且卒事。今郡邑之長。皆賢且才。度必又有以此處矣。_
上魏中丞議濬劉河書|張作楠|賀編1827|卷一百十三工政十九江蘇水利下|查婁江為震澤迤北尾閭。橫貫州境。若得疏通。不特旱潦無虞。農田利賴。即估舶往來。窮黎亦藉資生計。自淤塞以來。腴壤變為斥鹵。又嘉慶二十四年。濬吳淞江而不及婁江。水益南注。北條重困。幹河既塞。支港隨之。現在鎮屬東境稻田。大半改種棉花。民力倍形拮据。是劉河之亟宜疏濬。不待再計決矣。卑職若遵飭勘估。自有上屆成案可循。亦何敢重煩計議。惟是挑土計方。此就現淤之河身計也。而蓄水敵潮。俾永資暢洩。則必須計及來源。尤當計及去路。派夫分段。此就開挑之情形計也。而估計核銷。俾功歸實在。則必須籌及事先。尤當慮及事後。謹稽之水利諸書。證以現在形勢。繪圖貼說。條晰陳之。夫潮水挾沙而來。必得清水刷之。始不停積。婁江洩太湖之水。本不如黃浦吳淞之旺。其常鎮一帶運河。匯注蘇城下者。既由常熟福山白茆各口分流入海。而婁江上口。僅資婁門外城濠一線。流入致和塘。經崑山城下東入太倉境。崑山城河狹而淺。水勢一被壅遏。不能不從旁橫瀉。而入太倉境者。已減十之一。崑山迤東。雖合新洋江。然未開吳淞江時。尚可奪吳淞上游之水。自濬吳淞後。大溜南趨。不能復奪。則入太倉境者。又減十之二。且經州城下。又分注外濠。從朱涇東洩。所以現在楊家濱以上水面尚寬八九尺深四五尺。至范家港已僅寬六七尺深三尺。東自吳家墳港至六渡橋以下。則由淺而淤成平陸矣。今若僅照前屆工段估計。恐來源力弱。不能刷沙。通者必將復塞。若兼挑婁門上口及崑山城濠。而經費有常。何敢妄議。按從前劉河故道。吳家墳至十八港僅三里許。後來改從老虎灣。歷公塘袁家諸灣。瀠洄繚曲。約二十餘里。據紳耆僉稱潮水衝擊。故紆曲以殺其勢。但水道既曲。則潮之逆流而上者。其勢固緩。而清水之順流而下者。其勢亦緩。緩則沙停。停則河淤。況潮汐往來。每日不過一二時。海口又有閘座抵禦。乃求一二時潮水緩來。不計及八九時清水之不能速去。咽喉一哽。上下皆病。易淤之故。實由於此。今若改歸故道。不但清水建瓴而下。且僅挑三四里。較之二十餘里工程經費。已先省數萬。然又恐公塘灣一帶民人以二十里不沾水利為言。故道內之久經佔墾者。又以奪其世業而阻撓。種種齮齕。此上流情形之不得不議者也。且上有所納。必下有所洩。方不阻梗。太倉東境海口一帶。地形本高於腹內。自明季以來。口門突漲陰沙。現在舟抵崇明。不能對渡。必繞北數里。以避此沙。猶時有膠淺者。向無漲沙橫亙。潮汐往來暢順。泥沙隨潮來去。勢急而不停積。自有此沙。則潮來時勢高性急。越沙直進口門。及其退也。勢平性緩。泥沙重濁。得緩即沈。而上源清水。又不足以滌盪之。積久成淤。必然之勢。吳梅?祭酒欲用巨艦纜大海中。木犁銕齒。櫛爬撈掃。隨風潮上下。以刷此沙。顧海無可濬之理。潘季馴已鑿鑿言之。若陰沙上能容巨艦往來。又何須櫛爬撈掃。書生之見。固難取效。第議者或以為宜於海口築壩。攔截海潮。不使進口。不知海潮不得入。則清水亦不得出。安常之時。農田固資灌溉。即雨水偶多。尚可從兩旁橫瀝分洩。設遇盛漲。橫瀝不及洩。則長元崑新太鎮嘉寶諸邑之水。匯於數丈之河。腹地不將成巨浸乎。或以為宜仿白前牧成?。朱涇拓寬丈尺。下游改從迤北諸口入海。以避隱沙。尤事半功倍。不知興修水利。原為利民。濬朱涇而廢劉河。則沿劉河六十餘里膏腴。皆成槁壤。其利安在。且水利既不之及。經費仍一體攤徵。何以服其心乎。又或以為宜仿照吳祭酒之議。避其漲口。別鑿東北一道入海。揆之形勢。似為近理。然改水道。必穿城堡。犯?落。置斗門。築堤岸。祭酒已自稱不敢輕議。則在當時必因窒礙難行而中止。今沿海沙灘。久經民人開墾。溝塍相錯。幾無隙地。驟奪其所有而改為水道。議清丈則訟牒先滋。議給價則費從何出。此下流情形之不得不議者也。__卑職又聞上屆開濬劉河報銷冊。尚未奉準部覆。海口已經報淤。竊以疏濬河道。日久不能保其不淤。但據報冊丈尺。寬十餘丈。深一丈四五尺。縱海潮挾沙。何至未二三年。驟形淤塞。細訪根由。則以所報丈尺。皆非實在之故。所以不能實在。則以一切開銷俱取償於經費之故。查劉河工程。向以太鎮崑新嘉寶六州縣通力合作。或勘估時彼此意見不同。或施工後役夫勤惰不一。或積土不遵離河四丈之率。堆置河干。一經霖雨。仍復下卸。或各段不能一律深通。一處稍高。全工受病。或因為期尚寬。意存懈怠。及期限既迫。措手不及。兼之中逢陰雨。不能施工。於是攉塘做岸。靡弊不為。督浚者恐干誤工之咎。只得佯為遷就。凡此諸弊。皆能致淤。然果委任得人。不避嫌怨。尚可隨時整飭。惟經費因土方而定。土方由丈尺而定。勘估之初。遵照歷屆原案。不能浮估。及借帑興修。層層轉發。領銀則扣存司費。報銷又扣存部費。實歸工用。已不及十之六七。況駐工委員。公館薪水之費。督催委員。往來夫馬之費。各處書役。紙張飯食之費。皆取給於土方。是冊報雖有此數。而實在不過五六成。以數丈之河吐納潮汐。而開濬之時又減其四五。欲不即淤。勢必不能然。以數萬眾萃於一處。必得官吏彈壓。而添委一員。又少土方數十。再四籌之。竟無善術。況委員中潔己奉公者。未必優於才具。而圩地即乘間舞弊。丁胥即從中分肥。其稍有才幹者。又以此為美差。往往朋比為奸。今以執事仁明。各員自必仰承德意。可無慮此。但如興辦劉河工程。卑職固不敢不正己率屬。釐察弊端。然使卑職經管錢糧。即不能不扣存諸費。以應各需。是卑職先作弊也。以察弊之人。首先作弊。不能正己。安能正人。若常川詣工巡察。又恐多一次巡察。各段即多一次開銷。而土方即多一次虛報。且明知工段偷減。而帑不實發。又何能責其工歸實在。擬仿濬吳淞江成例。先估土方工料若干。核定需銀多寡。六州縣按田出銀。分年收存官庫。俟有成數。然後興工。則民力似可稍紓。經費亦免扣減。然又恐未徵者民力難齊。已徵者州縣挪用。此又籌於事先。不得不議者也。至於善後事宜。如挑土時有離河之率。則浮土不卸入河中。啟壩後有閉閘之法。則潮水不衝入閘內。魚籪有禁。則水不兜灣。開墾有禁。則堤不下塌。而且閘夫撈夫備其人。鐵帚鐵篦備其法。果能實力奉行。河從何淤。第恐視為具文。即如濬吳淞江時。亦曾申明例禁。昨卑職到彼。見兩岸斜坡。遍行栽種。則禁墾之例虛設矣。各灣兜沙俱未挑挖。則撈淺之例虛設矣。一事如此。諸事可知。一處如此。他處可知。應請於疏濬後明定章程。使經管員役人等有所遵循。而無可推諉。方足以專責成而收實效。至上屆濬劉河後。曾經辦理鐵掃帚混江龍。嗣以無益。詳請變價充公。並將撈夫撤退。伏念此等器具。為河工利器。豈用之雲梯關外而利。用之劉河海口而獨不利。實因彼時不能?期辦竣。及到工時。海口已不通舟。舟既不通。器無所用。又不敢驟言淤塞。故藉詞詳銷。並非器不利也。又聞議者稱海口一帶。若仿徒陽運河歲挑之例。則可久不淤。卑職細度情形。海口一帶。為海潮頂衝。又無閘座抵禦。故最先淤。此處一梗。則上流泥沙停積。亦以次漸淤。若仿徒陽運河歲挑之法。計該處長不過六七里。每歲之淤。以每日積沙一錢許厚計之。亦不過深一二尺。分為六段。每段不過一里餘。辦理似易集事。然又恐經費無著。另須籌?。一涉科派。厲民更甚。此又慮及事後。不得不議者也。卑職限於才識。閱歷未深。不敢謬執成見。謹將現在情形。臚列如右。_
元和水利議|沈德潛|賀編1827|卷一百十三工政十九江蘇水利下|　從來言東南水利者。莫如范文正公仲淹上宰臣書。郟司農丞亶六失六得書。單進士鄂吳中水利書。其間或主得水利。或主去水害。主得水利者。即大禹溝洫之方。主去水害者。即大禹決排之法。此皆言全吳水利。而一邑之措置。不外此也。元和水勢。上承具區。下注崑山太倉以入大海。濬涵停泓。盛於它邑。使蓄洩寡術。無以治水。即無以治田。茲倣古人遺意而變通之。先陳水患。次陳治法。有農田水利之責者。得以考鏡焉。若太湖之原委。與三江考証之異同。應詳載郡志中。無容備書也。__行水之法。上流宜疏。下流宜洩。太湖受宣歙杭湖諸山之水。而分入於三江。其出太湖各水口。順流而東。漸次入於吳淞婁江黃浦白茆者。境中上流之水也。其正東由吳淞入海。東北由婁江入海。東南由黃浦入海。又東北由白茆入江海交會之處者。境中下流之水也。上流宜疏。明侍郎徐貫。議開吳江縣江尾茭蘆之地。鑿長橋水竇。導引太湖之水。散入吳淞江澱山湖二處。業已見之施行矣。下流宜洩。范文正夏忠靖周文襄諸公。或開茜涇下張七鴉鹽鐵等處。由劉家河直達於海。開白茆福山許浦。直達於江。歷歷有成效矣。而邑中水利不興。一遇大水。巨浸稽天。有停蓄三五月而不得疏通者。及猝逢熯乾。土田犖确。無從引水灌溉。揆厥所由。一由上流下流等處。前人功績。未能繼續。疏洩既久。漸就湮淤。一由境內之水。縱橫旁溢。而治水治田之法。無人焉條議而為之備。是以旱既苦旱。澇尤苦澇。而上田下田。鈞蒙其害也。夫元和水勢。旁通眾瀆。上流諸水。譬諸咽喉。下流諸水。譬諸尾閭。而境內諸水。則其腹也。咽喉不入。尾閭不洩。固足為生人之病。然使咽喉可入。尾閭可洩。而腹中飽滿。不能承受以達之於下。其不同歸於病者幾何。則元和之水利。不可不急求矣。顧欲求其利。當先知其弊。約而言之。其弊有五。高鄉之人。但期通水。而不知濬渠蓄水。所以常苦旱。低鄉之人。但期洩水。而不知築圍障水。所以常苦潦。偷目前之安。忘他日之涸。一弊也。浦瀆涇港。歲久不濬。舊岸之泥。霖雨蕩滌。漸入於河。日積月累。河身填淤。不能容水。二弊也。河之四旁。雜植茭蘆。茭蘆既生。泥沙附之。可種菱芡。菱芡蔓衍。泥沙愈多。可種稻苗。有力者陞科輕糧。傳為世業。入之版籍。而不知河流日狹。駸成平田。淫雨暴漲。膏腴之壤。並為巨浸。以前所陞之毫末。易所汨之鉅萬。以有力者之牟利。易萬戶之災荒。三弊也。明末至今。中間常建開河之議矣。然知治水而不知治田。所以民之受益者寡。?開河而不築岸。則水終亂行。開河而不得蓄洩之宜。則水旱無備。加以吏胥侵漁。豪右梗議。金錢糜費。不旋踵而仍復壅遏。四弊也。古者治水治田。各有專司。唐宋以來。都水有監。營田有使。開江有卒。撩淺有夫。前明水利等官。巡按御史何永芳。奏請革除。自後屢興屢廢。既無專官。而為有司者。唯以簿書期會。可幸無過。鮮有以斯民疾苦之原。國家財賦之本。?心經畫。以故水政壞而官民俱不得其安。五弊也。積此五弊。而不為之所。尚得歲稱豐稔。以供上上之賦乎哉。宋郟亶云。治田者本。決水者末。不治其本而決其末。蘇州之田百。未易一二治也。條列四事。酌而行之。一曰築圩裹田。二曰開治港浦。三曰修築塘岸。四曰除去壅塞。古人云。圩者圍也。內以圍田。外以圍水。?低鄉支河之水。容受眾流。比田反高。若非設圩岸以圍之。則彌望皆水。勢不可田。范文正公云。低田賴圩岸。甚於都邑賴城池。乃篤論也。築圩之法。略分三等。水中創立。無基而成者。必用木用石。方可奏功。此最難者也。平地築基。雖無可憑藉。然不費木石。積累自成。此最易者也。向有古岸。後漸傾頹者。止費修葺。不煩?。此又易者也。其間岸之高卑。更須相度地勢。大抵極低之田。務築極高之岸。其田之稍高者。岸自不妨稍卑。雖田有高卑。而岸能齊一。則無患矣。圍岸之內。又須別立子岸。子岸者。圍岸之輔也。其高下較圍岸之半而過之。?慮外圍水浸易壞。故復作內圍以固其隄防。兩者層次束水。捍禦既周。而又每處立圩長一人。越一二年。率逐圩之人修治之。將田治而水亦與之俱治。昔熙甯四年。蘇州大水。獨崑山陳顧陶湛晏數家之圩高大。了不為患。足有明徵。此築圩裹田。治下田之最急著也。__開河之法。循古人遺意。或五里七里而為縱浦。或七里十里而為橫塘。塘浦闊者二十餘丈。狹者十餘丈。深者一二丈。淺者幾及一丈。即開濬之土。築為隄岸。塘浦日以闊深。隄岸日以高厚。其法先開支河。旁及支中之支。次及榦河。旁及榦中之支。慮奸偽售欺。則立信椿於水以試之。慮淺深不一。則行木鵝於水以齊之。如是數年。遠近無不治之水。而河之勢自高於江。江之勢自高於海矣。他如松江近海高仰之處。凡江流潮汐可以引入者。或為縱浦。或為橫塘。亦如下田之法。而深則過之。將旱可戽救。水可旁瀉。此高下之所共為利賴者也。隄之當修者。如至和塘達崑山七十餘里。塘之兩岸。舊又有六塘四十四浦六十四涇。以接引湖澤。滅渡橋南塘。達吳江三十餘里。吳江以上三十餘里。元和塘達常熟幾及百里。塘之兩岸。舊皆多設塘浦涇港。一以承太湖之水。一以泄昆承陽城二湖之水。歲月既久。波流蕩齧。日就廢壞。塘浦涇港。亦多閼遏。宜築土甃石。務完務堅。而又廣為橋梁。釃其渠以出水。走其流以至江。俾向時規制。一朝頓復。利溝洫之宣洩。通行人之往來。莫便於此。至于除去壅塞。其向為河身而今為平陸者。則稽其故道量其淺深而開除之。其茭蘆叢生。菱芡滋蔓。與夫橫截魚斷。約束水勢。致波流不行。潮沙漸積者。則嚴為禁止而疏滌之。不規取乎小利。不阻撓於權勢。不委任於奸胥。二三年間。諸弊可除。河流自闊。河身自深也。凡境內之水。總宜加開除疏滌之功。而吳淞江一帶。漁利者倍多。壅塞亦逾甚。相厥緩急。而次第施之。則無此患矣。顧天下事專任則易為力。兼及則難為功。今府州縣正官職守煩重。佐貳事權又輕。宜倣宏治年間舊例。或設郎中一員。或設主事一員。專職水利。董率屬官。曉諭鄉民。務使瀕河之田。以次修治。先治低窪。次及高區。果實心任事者。督撫勘驗。上聞於朝。以憑超擢。則職守競勸。民利不期自興。此計之最上者也。否則鄉里之大家。一方之有德望者。率先勤勞。倡導閭黨。為隄防之事。行之一圩。則收一圩之利。行之數圩。則收數圩之利。聞風興起。所在效法。不費國家金錢。而在民之濬。幾同於在官之濬。此又事之經久可行者也。不然。人事不修。諉之天行。上下苟安。隤墮無已。其害可勝道哉。若夫上流之水。縱未能如單鍔之議。建千橋於吳江。蘇子瞻之議。盡徙吳江之民。以為他州之利。然如長橋之七十二谼。凡填為平壤者。須急為疏通。而豪強侵占茭蘆之地。宜盡加墾闢。使水行迅疾。其流及遠也。下流之水。如吳淞劉家河白茆茜涇下張等處。前人所開鑿者。宜循其故道。歲加浚深。而渾潮泥沙。不致倒入也。如是境內之水利修。上流下流亦受其益。上流下流之水利修。境內益蒙其利。水治而田無不治矣。至於城中水道。雖多湮塞。然橋梁石岸。故跡可稽。司民社者。按三橫四直。幹河支河。以通其血脈。人工較易。糜費較省。不必如治田治水。詳加論列云。大河之濱岸易頹壞者不妨植茭蘆以防衛之但不可概為藉口此又當分別觀之_
再陳吳淞江應濬條議|張宸|賀編1827|卷一百十三工政十九江蘇水利下|再陳吳淞有不得不開之勢。有萬萬當開之利。伏乞採擇施行。以垂不朽事。竊惟事非關係最大。自古聖王。必不竭民力以從事。即從事矣。亦未必著之於經。今觀禹貢曰三江既入。震澤底定。入者。入於海也。藉使三江之內。有不入於海。則震澤之底定未可知也。使震澤之水。一江二江可泄。則禹貢亦必曰一江。二江既入。不必言三江矣。言三江者。無一江之可已也。今既塞而乍開者。僅劉河耳。劉河者。古之婁江。三江之一也。其一自吳江長橋東北合龐山湖者為松江。自大姚分支。過澱山湖。東至嘉定青浦界。合上海黃渡浦。亦名吳淞江者。為東江。即今所議開之吳淞江也。然則吳淞一江。其上流為松江。其下流為東江。是一江通而二江俱入海矣。譬如人焉。七竅之內。一竅通而餘竅塞。水火二便之內。一便通而一便不通。其能不病乎。此其不得不開者一也。自明以前。吳淞江無代不通。元世特設都水利。以專理其事。自張士誠竊踞。日尋兵革。江塞而閘座亦廢。故夏忠靖公棄而不濬。時雖專濬劉河。而猶必兼濬?江白茆江顧會浦采陶灌鹽鐵口諸處。屈其勢以入劉河。其費反過於濬吳淞。至海忠介公懲其弊。專濬吳淞。利幾百年。試問吳淞未塞以前。吳下之土田民物如何。吳淞既塞之後。吳下之土田民物如何。故老猶有存者。可詢而知也。特忠介公建功於久廢之後。未暇置閘以障潮沙。故海水得入。而漸淀漸淤耳。假使如宋元之建閘焉。其去今日當不重費疇咨也。此其不得不開者二也。去年之水災。亦既震驚矣。田廬之漂沒。男婦之死徙。不可勝數矣。各憲籲請　朝廷之蠲折。動以巨萬計。此巨萬者。僅救目前。不能為　國家興無窮之利。萬一天時不譓。屢歲而見其為巨萬者。逝波正未可量也。原其故。不過為三江不通。泄瀉不及之故。使三江通而泄瀉有時。　朝廷之巨萬省矣。民之田廬男婦全矣。一方不至於震驚矣。天時水旱。安可預期。堯之水動以九年。湯之旱動以七年。惟預為之備。乃可以無恐。此其不可不開者三也。至開濬吳淞江之利。前人已屢言之。而莫要於忠介公開則六府同其利。塞則六府同其害之二語。即就目前而論。海邑自二十五保至二十三保至二十七保二十九保三十保。沿江一帶。田之棄而不耕者。一望黃茅白草。即可耕之地。亦俱折糧下鄉。上海止十五保。而因吳淞江塞以使之拋荒者。且有五保。若開濬之後。澇有所泄。旱有所蓄。五保皆膏腴矣。今漲江之升科者。為數無幾。亦皆下鄉折糧也。開而後沿江百里。變荒田為熟田。變下田為上田。變折糧為上糧者。不知凡幾也。其利也。豈獨一鄉一邑哉。_
劉河建大閘記江南通志|黃與堅|賀編1827|卷一百十三工政十九江蘇水利下|太湖諸水。從蘇松以入海。松之吳淞江。蘇之劉家河。入海要道也。其患在潮與汐逆而上。淀積渾沙。日以淤塞。幾十年間。必具濬之。而興大工。役大眾。不可以數舉。於是當事者與其士大夫。思諸口受噎之處。如何而可以引清水。捍濁水。蓄洩之宜。如何而旱可以瀦水。澇可以瀉水。使歲歲無大恐。則惟是問。古之治水者。浚河置。嘗先後行之。然有行之無甚效。因其不效而寢廢者。以置乎內不置乎外也。以拒濁水之至。若置於內。而水道紆且折。其來急。其去緩。一日之間。潮將下而汐又至。是清水無出口蕩滌之時。而沙土之停?於內者。日有其再。此致塞之由也。宋三十六浦。至政和中。慶安福山僅存其二。范仲淹葉清臣開茜涇等浦。皆置。不久頹壞。至明時多設堰。皆屬內地。為虛設。自古以來。數數然不能盡其道。卒無功以致廢。康熙庚戌。大浚劉河。隨度天妃宮地址。距海十一里。議建有三。慮庳薄不可久。乃一之。始辛亥六月。迄壬子三月。工以竣。於是州之父老過而嘆曰。嘻。善矣哉。劉河有三大灣。曰相見。曰半涇。曰公塘。水勢皆洄漩紆折。瀕海而遙。至天妃宮迫於海。其勢弩矢直矣。於茲置也。有五利焉。潮上則閉。潮下則啟。楊涇以南。得以乘水勢。滌浮沙。一利也。濁泥不淀於內。使?漕至鹽鐵。永無壅塞患。二利也。旱澇有所待。三利也。與海近。即有淤澱易淘浚。四利也。海●無民船往來。不煩啟放。並築月河於其?。五利也。從此以往。嚴職守。時啟閉。歲功以成。民獲甯息。非蘇同知師公佐。暨州蕭公應聘。無以董若成。非布政使慕公天顏。無以?茲議。貽利於數十世。非巡撫馬公祜。無以咨諏入告。邀　朝廷浩蕩恩。至於一之細。並加區畫。後之人其尚念刱始之艱。飭而舉之。共為永利矣哉。長一十有六丈。闊五丈。水門三。中闊二丈有四尺。?殺之。塊闊二丈有八尺。墩殺之。四隅築石實土以護。凡二十丈。其吳淞江大設於江口。宋家橋者。率相倣云。__　今劉河亦塞矣固由司啟閉者之難其人然正本清源終以沈起元平江大河不宜建閘之說為定論也但建閘宜外不宜內之說于支港有可用者故存之_
去劉河七浦新閘議|沈起元|賀編1827|卷一百十三工政十九江蘇水利下|劉河。婁江入海之口也。禹貢三江既入。震澤底定。震澤太湖也。湖受宣歙杭湖之水。而分洩於三江以入海。自東南分流。出白蜆入澱山。由小漕大瀝而入海者。曰東江。自龐山經安亭青浦而入海者。曰吳淞江。自東北分流。從郡城而東。經崑山。抵州境。環城南而東。過嘉定入海者。曰婁江。迨後東江吳淞江湮塞不通。其水皆從劉河入海。於是三江之水。皆會於劉河。而劉河遂獨為東南尾閭。通塞所關。不止在一州。而州之西南半壁。土田尤於是乎賴。河向寬二十餘丈。元明海運道焉。高舸巨艘。連檣上下。今未百年。而河面之存者。僅五六丈。議者咸咎天妃宮之閘。束水勢而緩潮汐。以致停淤。方恨未能去之。不意康熙五十四年。又有六渡橋之閘。而河道日以湮矣。天下建閘之處。大抵因上流高峻。水迅易竭。故建閘以時蓄洩。未有於平水而用閘者。吳地水平。故號平江路。自常而東。則又平矣。自蘇而東。則又平矣。何事於閘。當事者但知閘之功妙於蓄洩。而不計平水之無所為蓄洩也。何也。地形本平。非有建瓴之勢。當雨暘時若。則江水之出不憂竭。海潮之入不慮溢。若霖雨兼旬。則出者但取其迅速。水自出。無待于閘之洩。若彌月亢旱。則入者但求其滂沛。潮不至。閘亦無所蓄。求閘之用不得也。昔有平水而用閘者。則又有說。宋大夫郟亶為婁人。以精水利為名臣。其言曰。浦口大者。置閘以備蓄洩。其子喬上水利議。亦云浦口不置閘堰。賺入潮沙。遂致浦塞。范文正公有云。新導之浦。設閘以禦海潮。使沙不得壅。是諸言閘堰者。皆為支河之通潮者言之。非為榦河言之也。支河之潮可禦。榦河之潮亦可禦乎。不以之禦。將以之蓄。昔人方欲禦潮於外。今反可蓄潮於內乎。明於閘之所用。即可知閘之所不用矣。故明州人張檟熟水利。其論閘堰也。曰吾太倉除劉河七浦海潮所不能壅遏者。不必用閘。誠至論也。今請言新閘之害。今之海潮。既以河道隘而僅通細流。至六渡橋而去海已遠。潮力已微。又束之以閘。則來者愈微。退時愈緩。水緩則沙停。沙停即淤。所以建閘之時。亦曾開濬。不數年而集舸不通。以致濱海田畝。戽救無從。膏腴之產。行化為石田槁壤。其害一也。且近歲但見旱之為患耳。萬一大水為災。河道既微。復梗其咽喉。以震澤西來東南列郡之水。將盡歸劉河。而爭出于丈餘之水門。其勢必洩瀉不及。則汎濫漂沒之患。吾州先受之。而一郡咸被焉。其害二也。且今尚存河道耳。閘不去則河必盡塞。計一日停沙一錢許厚。三歲則千錢之厚。可轉眼而成平陸。夫婁江閉而江南水旱之患。尚何所底乎。若十年五年一濬。工費動以萬計。或那國帑。或用民財。將公私交病。而旋濬旋塞。卒無成功。其害三也。自宋以來。吳中水利。首重婁江。元明向設淘河夫役。隨潮之落。汰沙使出今不思淘之汰之。不思復河故形。而又束之以閘。天妃宮一閘之不已。又益之以新閘。噫。是何速求其湮耶。明張儀部采修州志。其言水利。有禁中流橫截蟹籪。致泥沙?淀一則。夫閘之束水而?淀。不有萬倍于籪者乎。閘以啟閉。自建閘以來。原未嘗一日啟閉。亦可見斷無事於啟閉。而閘為虛設。以虛名而受實害。吾不知其何取也。嘗聞之水濱居民。欲灘之西漲。橫一木於西岸。則壁衝于東而西漲。欲東漲亦然。今閘兩?石堰。其為橫木亦大矣。宜兩岸灘漲驟為溝渠也。去之不宜急乎。__其與六渡橋並建者。又有七浦之閘。七浦一名戚浦。在州東北。西承巴城湖之水。自鹽鐵下通楊林塘。至花浦口入海。州中北條大水。皆於是乎出。州之東北。半壁土田於是乎賴。新閘之害。與劉河正同。而七浦閘去海為近。潮大則阻於閘。而閘外之田。受其汎濫。潮小則阻於閘。而閘內之田無從戽救。自二閘建。而一州之水利將絕。士民皇皇求去者。數年於茲。而不得一大君子主持其事。今幸遇焉。所以求去之亟也。或者謂當日督撫大臣。議請行之。今何敢議去。夫事第論其利害與否耳。苟其有利。雖閭胥之故智不可棄也。苟其有害。先聖之成法。有不可行於今日者。今之去閘。於東南利害為大。於吾州為急。於　國家舉措。直細事耳。天下事創建難。革除猶易。夏忠靖之開吳淞。周文襄之開顧浦。功在生民。今以一入告之煩。而為地方世世之利。君子必不吝此也。或者曰。閘固宜去。如前之議建者何。夫前人之誤。後人正宜救正。當議建之時。後患未形。無論督撫大臣不習水土者。不能計及。即居其土而非熟精水利者。不能預知。知之未能言。言之無徵也。前人未見其害而為之。後人見其害而去之。前人固未為受過也。即受過矣。而惜一二人之受過。而不顧百姓世世之害。賢者所不忍。近之治病者。三五相結。一醫誤藥。更一醫至。甯坐視病者之死。而不肯更力易劑。曰恐形前人之短也。彼夫徇情瞻顧。視　國計民生如楚越之不相關者。何以異是。蘇明允曰。君子之為政。與其視百姓之艱難。而重改令之非。孰若改令以救百姓之患。古人為百姓且欲改上之令。何舊令尹之政而重改之。今幸得大賢在位。其愛民之心。本於實學。發於至誠。而又為　　聖天子之所委任。不及此時而亟亟議去。更何時乎。謹議。__　三江水利之通塞此為定論_
奏濬三江水利疏乾隆二十八年|江蘇巡撫莊有恭|賀編1827|卷一百十三工政十九江蘇水利下|竊臣在浙撫任時。適上年秋雨稍多。風潮稍大。湖河水漲。時越二旬。退不盈尺。親赴嘉湖一帶。周遭察勘。知由水歸太湖之路不暢。並疑下游歸江歸海之路。亦或有壅淤。曾遣浙員來江查勘。究以事在隔省。難得確切。因先將浙省通湖漊港。必如何大加開濬。不至積水難消。飭行司府籌畫議詳。曾經恭摺奏明。適蒙　　恩命。調撫江蘇。經浙閩督撫臣用臣前議。請將湖州府屬之七十二漊。酌用民力。以時疏濬。奏奉　　允行。並於摺內聲明江南之寶帶橋。係太湖出水之處。有無淤塞。應否疏濬。咨臣查明自行辦理等因。惟是臣自上冬受事。即為博訪周詢。并委員遍歷蘇松太各屬。確勘由湖歸江由江歸海之路。窮源竟委。循榦達支。將何處壅淤。應與開寬。何處淤淺。應加深浚。並為酌估需費。茲據陸續繪圖貼說前來。臣綜攬全局。竊見太湖居蘇常湖三郡之中。北受荊溪百瀆。南受天目諸山之水。匯為巨浸。而分疏之大榦。則以三江為要。三江者。吳淞江婁江東江也。東江自宋已堙。逮明永樂間開黃浦江。寬闊深通。足當三江之一。故今亦謂之東江。此三江之分流交錯。經吳江震澤吳縣元和崑山新陽青浦華亭上海太倉鎮洋嘉定十二州縣之境。其間港浦縱橫。湖蕩雜錯。大概觀之。無處不可通流。無地不可分洩。似亦可安於無事。然百節之通。不勝一節之塞。數港之洩。不及一港之用。則其勢必有所阻。查太湖出水之口。不特寶帶橋一處。其他如吳江之十八港十七橋。吳縣之?魚口大缺口。為湖水穿運入江之要道。亦不無淺阻。又如入吳淞之龐山湖大斜港九里湖澱山湖漵浦等處。向稱寬闊深通。__大資宣洩者。邇來民間貪圖小利。遍植茭蘆。圈築魚蕩。亦多所侵佔。臣本年正月。因查勘蘇松太海塘。親至劉河。竊見現在河形。亦大非昔比。舟楫來往。必艤舟待潮。崑山外濠。為婁江正道。淺狹特甚。蘇州之婁門外河。為江源出運咽喉之地。河面僅寬三四丈不等。平時無事。雖若無甚關礙。偶遇秋霖。四水匯集。江身淺窄。先為本境之水所占。必俟境水消退。然後湖水得出。為之傳送。而上游已多所漫淹矣。東南財賦重地。水利民生大計。若及早治之。事半而功實倍。今臣籌所以治之之法。其運河以西。凡太湖出水之口。但就其有港可通有橋可洩之處。為之清釐占塞。規仿舊額。務使分流得以迅速無阻。其運河以東。三江故道。除黃浦為浙西水口。現在尚屬深通。但於泖口挑除新漲蘆墩三處。足資暢洩。無庸大辦外。其吳淞江自龐山湖以下。婁江自婁門以下。凡有淺狹阻滯處所。相度情形。疏濬寬深。務與上源所洩之數。足相容納。其江身中段一切植蘆插籪及冒占水面之區。查明儘數剷除。嗣後仍嚴為之禁。則水之停蓄有處。傳送以時。並即以挑河之土。俾令加培圩岸。再將現有閘座。為之經理。其有去海太近。建置非宜。難于啟閉者。另為酌量改移。務令啟閉得宜。足資蓄洩。庶渾潮不入。清水盛強。而海口之淤。亦將不挑而自去。凡此應辦之工。臣與司道再三籌酌。業已麤具規條。第工段較長。約略估計。所需雖覺浩煩。然散在十二州縣通力合作。實亦所出無多。此本為利益田疇起見。如興舉有成。無論業佃。皆得永叨利賴。民間聞有此舉。皆樂於趨事。願以民力為之。但用民之力。慎選董事。分投督修。仍需官董其成。且工費較繁。若待鳩集財力而後興工。不無稍稽時日。合無仰懇　　皇上天恩。准于公項內先行借動。酌籌辦理。于蘇松太三屬得沾宣洩灌溉州縣。分年按款。照畝計數徵還。則民力既紓。大工可期速集。如蒙　　恩允。即于今冬漕務事竣。以次開工。務于二三月間通工蕆事。則東南億兆。咸感沐　　皇仁于無既矣。 _
婁江水利考|沈德潛|賀編1827|卷一百十三工政十九江蘇水利下|禹貢震澤底定。由於三江既入。三江之名。班固桑欽郭璞諸人論說不一。而張守節史記正義。則曰蘇州東南三十里名三江口。一江西南上七十里至太湖。名松江。後名吳淞江一江東南上七十里至白蜆湖。名東江。一江東北下二百餘里入海。名婁江。唐仲初之說亦然。蔡氏註尚書宗之。其說是也。後白蜆湖一帶。凡小漕大瀝及通海諸港日就淺狹。而東江之身遂湮。惟澱湖支流。北注吳淞。從婁之劉家港入海。安亭青浦湖存一?。逆趨夏駕浦。會婁之劉家港入海。此如假道出入。必以主者為歸。而松江之水勢。難與婁江敵也。則今之所重者在婁江矣。按婁江自蘇郡城而東。過唯亭歷崑山經太倉。環城南而東。漸達於海。其間最大者曰劉家港。亦名劉家河。俗云劉即婁。婁者劉也。此婁江入海口也。其他南入婁江者。為半涇為吳塘。吳塘入嘉定界。引吳淞江水入者為顧浦。南經婁江入吉涇通常熟者為橫瀝。西承巴城湖之水。經崑山而東入海者曰茜涇。曰七鴉浦。曰楊林。此水道綱領之可考者。餘小者弗及詳也。顧地瀕於海。潮水往來。每挾泥沙而上。吳諺云。海水一潮。其泥一篛。日積月累。支港漸淤。水無所蓄。高仰之田。莫資灌溉。向之膏腴。盡成磽确。而一遇淫潦。洩瀉無所。下窪水區。彌望渺漫。故崑山嘉定青浦華亭之間。有棄高田而不耕。與欲耕而田已入於水者。及今為水利計。宜以疏濬為亟亟矣。昔人論吳中水患之去。由開三十六浦於太倉常熟境界。浚下流以承上流。其策非不善也。然開於下流。則海潮亦互入於白茆七浦等塘。湖水之少。不敵海水之多。故仍不無壅塞之患。誠於湖口上流復多開河港以殺其怒。引河水以灌注於三十六浦之間。則湖水強而潮水弱。泥沙自不至於堆積。而又倣郟亶父子之議。如復岡門開門置閘設堰以備旱潦。潤澤而變通之。未有不去害而就利者也。抑猶有說焉。東江松江。雖或僅存其名。或漸失其舊。然按圖考稽。故道可得。為大吏者。條分縷析。循故道而開濬之。俾澱湖之水。從東瀉而弗使北注。吳淞江之水。出安亭青浦達滬瀆。而弗使逆行。則三江仍復其舊。而吳中永不受旱潦之災矣。此千百世之利。而非可奏效於朝夕者也。_
常熟水利說|陶貞一|賀編1827|卷一百十三工政十九江蘇水利下|言吳中水利者。莫詳於郟氏。洋洋數萬言。而必以治田為本。夫為治田計。則范文正之論。謂修圍濬河置閘。三者如鼎足。缺一不可。斯已片言居要矣。趙霖之三說。曰開浦置閘築圩。即范氏之論也。至耿侯水利書。詳載開河法。築岸法。建閘法。亦不出此。但其區處規畫。至精至當。則以親民之官。專治一邑之事。故能讖悉不遺如此。其後陳瑚開江議。又祖耿氏之說。成書具在。案冊以求。鑿鑿可見施行。而非可標舉一二以盡之也。今福山白茆雖瀹治。而其他隄防日以壞。溝渠日以淤。不及今修治。則為患滋大。邑生朱玉鉉與其弟斌。譚水利最悉。今雜采其說數條著之。__福山塘。自城至江三十里。常昭南境低鄉之水。由白茆入海。取海道八十八里。不如由福山入江為近。白茆水路紆曲。海口尤甚。不如福山塘之直。況海潮味鹹。禾苗所畏。江潮味差淡。誠能大開此港。導華蕩昆尚兩湖。及七星橋唐市戈莊華匯潭塘之水。俱由此入江。而修復范公閘。以為節宣。兩邑之田。其永利乎。__耿侯著書。以水利用湖不用江為第一良法。此不易之論也。惟北境高區。不得不待濟於江潮。目今浦之未塞者。若大小陳浦奚浦三丈浦。謂宜各建閘於浦口。而綰轂於港口。以為之節宣。仍徐疏其橫河小港。以為上濱。則九區十一區十三區田莊鹿苑之旱可濟矣。若黃泗浦新莊浦。各建閘於浦口。而綰轂於嚴港口。以為節宣。仍徐疏其橫河小港。以為上濱。則十區八區慶安邵舍之旱可濟矣。__潭塘八區。河蕩叢雜。其水有自西北江陰縣由尚湖來者。有自西無錫縣由華蕩來者。有自西南元和縣由陽城湖來者。有自南崑山縣由巴城湖來者。皆匯於潭塘。而以昆城湖為之腹。以二東門城濠為之咽喉。以福山港為尾閭。而以元和塘為兜肚襟帶。須州塘石砌堅固。而於諸港涇門。俱設閘堰。阻住外水。則昆承湖所受。無過南面陽城施澤北出之水。又陽城湖岸皆高。北出之水有限。若更疏治其咽喉。使皆由福山港洩之大江。特易事耳。今元和塘石岸傾圮。諸涇港堰閘不置。禦水無術。如遇淫潦。橫流泛溢。相與屯聚於新安黃涇之間。一?城濠。反為福山塘倒灌之潮沙阻塞。其禍不止潭塘八區也。本縣之水利。此為最大而易辦者。__知濬河而不知建閘。是昧於蓄洩之道者也。知河道之宜閘。而不知田功。又恃壩堰塘岸為命。大抵高鄉凡有枝河。虛處截為上濱。如徐塘沙堰。俱築壩一層。官祿塘至築壩三層。陳塘石塘楊木塘馬市河等。皆兩頭壩斷。甯甘跋水。禁不通行。彼視田禾之利溥。而通舟之利約也。此高鄉之急務也。塘者。如鹽鐵梅李元和諸塘。為分界高低之大河。必須堅築高闊大岸。使水不得瀉併。低鄉岸者。止就本處低田。高築大圍圩岸。以為之防。憶雍正四年大水。漂塘黃涇尤徑諸處。俱水高於田二三尺。非不七浦貫其前。白茆浥其脅。而地處釜底。欲望越高鄉而出諸海。難矣。故大則築塘。其次築岸。舍是無禦水之術。如儒家濱香界涇。其低與諸處同。而是年獨有收者。以儒家濱有譚氏圩岸。香界涇有殷氏圩岸故也。此低鄉之急務也。若夫取土開築之法。則耿侯之書。區畫盡善矣。__郟氏之論。五里七里而為一縱浦。七里十里而為一橫塘。因取其土以為堤岸。此即溝洫之遺法。變而通之。治田之上策也。其在吾邑低鄉。千汊萬港。即不須復用此法。止如耿侯之書。大築圍岸於外。而又於中開十字丁字月樣弓樣等河。以救腹裏之旱澇足矣。__明楊循吉記云。永樂初。夏尚書治水。相度地勢。於湖水交會之衝。慮水獨從七浦入海。因作斜堰障之。分其流注於白茆。其後堰決。水遂改道。無流波以衝洗潮泥。而漲沙日甚。記之言如此。試思低窪之地方。苦積潦。更益之以橫流。有利乎無利乎。其決而去之者。常熟所以自救也。乃反咎其改道無水刷沙乎。夫白茆之積沙。自是潮勢使然。與斜堰之去?何涉。?則水屯注於唐墅儒家濱。去則水屯注於任陽李市。此地形之無可如何。惟有高築圍岸。多置閘口。以外拒而內洩。歲時修治。期於勿壞。如是而已。不此之務。而欲引低處之水。以刷高處之沙。而洩諸六七十里外之海口。書生不察形勢之見也。_
書昭文東鄉築壩濬河議|陶貞一|賀編1827|卷一百十三工政十九江蘇水利下|吾邑起西際北而東。皆阻江海。南包兩湖。高卑異形。旱澇分受。然而以常熟名者。資水利也。明萬歷中有賢令耿侯橘遍歷川原。高高下下。修舉無遺。厥功偉哉。今其遺書尚存。而百年來官民未嘗措意。堤防日以壞。溝渠日以淤。旴幾何其不為常荒也。雍正四年。割常熟之東為昭文縣。吏茲邑者。慨焉求水利之說。而邑生朱斌條議以獻。夫昭文水利之大。無過白茆。是上流諸水所由以入海之道也。當耿侯時僅淤淺耳。耿侯以為大戚。詳著於書。今自北港口已下已成沙磧矣。由明至　本朝。開濬已數次。工費甚鉅。合郡縣之力。費數萬以治之。未久即淤且塞。此未易言也。白茆之北曰田家壩。其外為徐六涇。亦通海之口也。其內支河三四條。皆引湖流灌溉。故水深土沃。號為膏腴。康熙三十年間。田家壩決。渾潮闌入。久之徐六涇之河日益大。而支河日淤。北自周涇口逕浦口梅里。而西南自潮涇口逕馬漊洋塘而西。又南自王祿溝以西。無不淤者。凡壞良田二三十萬。是此一壩者。東鄉民命之所關也。往年里民有周某者。傾資築壩。三舉而功不成。仰天憤呼。委身鯨波以殉之。匹夫之用心若此。故朱生之議。欲大舉以復壩之舊。否則徙壩於其南潮涇口。為工較易。而濱海愚民。爭言不便。?自白茆塞。徐六涇之潮溢而南注。因藉以苟利目前。不思通白茆海口則難。而濬河身固易也。何恃於潮。昔耿侯論用潮之患曰。潮水灌田。?不得已而用之。大旱。湖水竭而潮水盛。大澇。潮水低而河水高。不妨決壩以濟一時。自非然者。利小而害大。何以明之。潮衝則岸易淤。厥害一。浮沙滲入禾心。禾必易枯。厥害二。湖水澄泥。農夫取擁田。田愈美。河愈深。潮沙日積而不可用。徒淤其河。厥害三。江口通流。鹽船盜艘。揚帆出入。百姓日受其擾。厥害四。愚民不知築壩濬河。取湖水無窮之利。而待命於潮。是舍利而就害也。此不易之論也。然則欲為民興利。則必先於田功。欲治田。則必先於濬河。而欲濬河。則必先於築壩。朱生議誠是矣。抑猶未盡者。白茆海口。以其難開易塞也。置之不議。又築壩以斷河流。上流諸水將安歸。有策於此。濬白茆之半。導之北流。使同歸於徐六涇。而當壩之址建設巨閘。移巡檢於此。專司啟閉。以拒渾潮而防海氛。次第分濬內河。大旱大澇。亦不煩決壩。則數世之利也。因勢利導。於計為便。朱生試持是說以待之。冀後有耿侯其人也。_
滬城水利考|褚華|賀編1827|卷一百十三工政十九江蘇水利下|志稱黃浦受杭州嘉興諸水。自秀州塘經華亭縣界。又迤而東。以受南北兩涯之水。迨至南廣福寺。則折而北趨。以受東西兩涯之水。所謂至元大德間。浦面闊盡一矢力者。今南黃浦水也。所謂建閘於?。近上流勢緩。沙積兩湄。遂成沙塗。居民因蒔葭葦者。今傍城赴東北出口之水。古之范家濱也。自元明以前。江甚闊。故浦附江以入海。今吳淞置。而黃浦為巨浸。江且附浦以入海矣。夫談水利者。蘇州一郡則專治江。松江一郡治浦而兼治江。若上海一邑。又必略江而專治浦。何也。觀禹貢一書。九州之水。如黑水如河如洛如渭如濟。無不言入海者。今則不然。長江之水。浩蕩東之。若莫可遏。而三沙橫當其衝。一擊而返。更迴入內地。故三吳諸港。反受潮汐之害。湖汐雖由於海。而江助之長也。海水味鹹。邇日?戶煎熬不成。鹺利已歸奉賢。斯為明驗。?昔之築塘以禦海者。患什之一。今之築塘以禦海者。并禦三沙迴入內地之水。則患什之九。在浦口入海處。既欲驅浦入入海。勢不能作壩以斷浦。惟有於浦之兩岸築土塘以捍其奔突。疏汊港以消其?湧而已。然為一邑計。宜統一邑傍浦之袤延。以築土塘。計一邑傍浦之遠近而疏汊港。而後弭患之策詳。民之受惠著亦?。數年來。浦東皆築土塘。而汊港之堵塞者。十不存一二。?居民貿然請之。而當事者竟瞶瞶而聽之。曾不思此塘之築。所以禦水而使之不向浦東也。水能偃然復歸於海乎。於是城中一遇朔望大信。西門一帶。地最低窪。並有浮?沈?之戚。而大小南門兩處。往來輻湊。亦水沒至骭。而病涉於平陸。是移股肱之災而為腹心之耗也。意惟舉浦西圩岸。盡增之使高。而于通渠之水口兩?。亦障以土。自外至內。以漸而殺。約及二里許。則潮不為患矣。?奔迴磅礡之氣。既遇阻隘。又行數百丈之外。其力便衰。雖張溢之時。稍有湮沒。為患無幾也。至若浦東堵塞之所。亦酌量開其十之四五。水口兩?。亦用此法。則浦水之洩瀉。不專在浦西。而浦東亦不受其害。然浦濱街市。逼近浦水。築塘頗難。法當去沿灘四五十步外。俟小信時。排以木椿。堆以新土。樹以櫸柳。如鎮州夾洲制度。北距吳淞入浦處。南至土塘。透過數丈。水便不能迅入。繼受落潮之水。水力既衰。即不泛溢。至舟船登岸。小艇可以入薛家濱。一半可以仍入套內。只須拆短木橋。通其往來。巨舶則駕木橋。壩土起剝。本無煩費。此治浦之中策也。_
濬吳淞江建閘議|張宸|賀編1827|卷一百十三工政十九江蘇水利下|吳淞江之應濬也。人人能言之。其全洩太湖之水。而首利三吳也。王文恪公海忠介公兩言之。文恪公之言曰。太湖受蘇浙萬山之水。猶人之有腹。吳淞盡洩太湖之水。猶人之有尾閭。尾閭不通。則身腹俱受其病。忠介公之言曰。婁江東江。係是入海小道。惟吳淞江盡洩太湖諸水。通則六府同其惠。塞則六府均其害。然則吳淞江之宜通而不宜塞也。瞭然在目矣。惟是前代諸公。但能言其當濬。而不能求其不塞。夫濬之所以為利也。旋濬而旋塞。則利不永矣。以巨萬計之工費。百餘年不再舉之大役。乃使旋疏旋塞。為利不永。將使後之人以疏濬為戒。而萬世之禹蹟湮。三吳之民命魚矣。語曰。可大者可久。言必久而後能大。不久則不大也。其久之之道奈何。曰求其塞之之由。以使之無塞而已。查前代自禹貢以至宋初。未有言濬吳淞江者。不言濬則不塞可知也。自慶歷年吳江建長橋以便挽道。初以木。繼甃以石。於是上流始緩。海之濁潮得入江。而與水勢爭。有淤塞之患矣。聞諸故老。吳淞江未塞時。潮及於黃渡。今自黃渡以西。潮所不及之地為江如故。而自黃渡以東。潮所及處為沮淤。為平陸。無復有江形矣。此則渾潮塞江之一驗也。潮之來也。渾入而清出。計一潮之淀。厚及一箬。一日兩潮。厚幾一錢。一歲三百六十日。厚三百六十錢。二尺餘矣。以一丈五尺深之江。歲淀二尺。其能常有此江乎。此又渾潮塞江之一驗也。明永樂二年。夏忠靖公相度三吳水利。謂太湖五百里。納浙西杭嘉湖宣歙諸溪山?之水。必由吳淞以出海。近因江之東口。渾潮淤塞。匯流漲滿。以致淹沒田禾。此又渾潮塞江之一驗也。隆慶間。海忠介公撫吳。開濬吳淞。三十餘年而旋塞。此又渾潮塞江之一驗也。萬歷年間。蘇松道許公開濬吳淞。不數年而即塞。議者又咎其堆土不遠。致雨後泥淖入江。故不俟潮淀而遞塞。然其開之也甚難。而塞之也甚易。亦可概見矣。人力盡。則數十年而塞。人力稍不盡。則數年而即塞。物力民命之謂何。而以通塞之權。聽之不可測識之怒濤。此亦大有為之君子。所當盱衡而熟慮者矣。是故塞而不濬非計也。濬而復聽其塞非計也。欲求不塞。而不明塞之之由。不可得也。明塞之之由。而不求不塞之方。亦不可得也。夫海潮之得以入江者。以江與浦通也。其道宜使江之水入於浦。不可使浦之水入於江。江入於浦。則江利而河水平。浦入於江。則江塞而湖水壅。此必然之勢也。法在於建閘而已矣。元僧惟則松江觀閘詩曰。吳淞江水急如箭。昔有畫圖今見面。百川應命爭見趨。東注海門如赴戰。海波怒發驅潮頭。戰退吳淞水倒流。江潮一日兩相?。萬古不決如仇。江水清兮潮水濁。江水不似潮水惡。惡潮推出海中洲。堆積江面如山邱。官憂水害難疏鑿。橫江四閘同時作。潮來下閘潮平開。閘內不通潮往來等語。于此見元之時。在長橋既建之後。江水日弱。海潮日強。有洊居之勢。故置閘以遏之。終元之世。不聞疏鑿之勞者。殆為此也。至明而承張士誠竊踞之後。亂日以久。江口已全塞。建閘處所。當不可問。而況閘乎。故夏忠靖公棄上海境全淤吳淞江四十餘里。而浚?江等處。以耑入劉河。海忠介公雖專濬吳淞。因志在救時。無暇深維前制。以為永利。至於今日。復當全塞。以?大君子之憂。萬世之功。若有所俟而然者。不可不加之意也。似宜於江口宋家橋為始。迤西至滬瀆以東置閘三座。設夫以守之。外一閘少啟而多閉。內二閘以時啟閉。?內閘以通舟楫。故啟閉不妨於頻。外閘以遏潮水。非潮涸江漲。不輕啟也。其必三閘者何也。江蓄數百里之力以趨海。勢易衝突。恐一閘不任。故至於二。至於三。且輪番啟閉。不直瀉也。故古人於江濱瀕海通潮處所。悉設官置閘。潮至則閉。閘外設撩淺之夫。時常爬梳積滯。置鐵掃帚等船。隨潮上下。以蕩滌浮淤。所以常無水患也。__今觀震澤形勢。狀如仰盂。外高而內卑。但求內水之出。不求外水之入。此閘置而受浦之利。不受浦之害。雖百千年常通無塞可矣。況江勢寬闊。風帆迅利。自湖入海之路。有閘以闌之。而意外之虞可免。一也。沿海鹽徒。出沒於浦。有閘以闌之。而私販不便。二也。商艘停泊。無波濤震蕩之患。無椎埋飄忽之虞。三也。江自江。浦自浦。使浦之勢不分而浦常通。四也。西水盛。則冒閘以入於浦。西水衰。則渟蓄以瀦於江。兼使泖澱諸水。日夜東行。即河之淺者可深。五也。五利既得。又當於吳淞江側。浚蘆浦一線。引江流以入上海城濠。凡濠之與浦通。如郎家橋陸家石橋薛家濱桂香橋等處皆塞之。?濠受渾潮。歲浚歲淤。今已平陸。幾於有城無池。海民無百年儲蓄之家。城中無水泉灌濯之利。潮去潮來。形勢使然。今使萬山清流迤邐而來。以蓄此濠。自此有城有池。商船聚集濠下。民物阜而士風秀。金湯固而保障完。必自此始矣。六也。或曰既請正供以疏鑿矣。又置閘焉。不滋費乎。曰無多也。夏忠靖公廢吳淞下流。而浚?江諸水以入劉河也。又兼浚上海之范家濱。常熟之白茆港。以由江入海也。費至十七餘萬。忠介公之專浚吳淞。費至七萬六千有奇。然當是時應濬者。一萬三千五百餘丈。今止九千餘丈。應濬原闊三十丈。當時止開十五丈。深一丈五尺。底闊七丈五尺。每江一丈。計土十七方半零。每方工銀四錢三分六釐。一丈十七方半。為銀七兩六錢六分。今米貴物涌。價雖稍昂。然以贏補縮。比忠介公時稍益。亦不過十萬金。而建閘諸費。悉在其內矣。去年一歲之荒。蠲災至三十餘萬。損三分之一。而財賦重地。長無水旱之憂。謀國者當不待再計而決也。至於堆土之遠。當在臨時嚴督委官。明立界限。離岸三十步。方可堆土。其堆也。宜廣衍而為隴。不可高峻而為岡。?高峻則經雨下瀉。泥淖必復入江。廣衍則因阜成田。版圖庶無棄地。又當于離岸十步之地。因土以築長隄。隄旁種植榆柳。初年以障浮土之下流。久後以防江水之泛溢。不惟驟塞之患除。而永利亦奏於此矣。再查地誌。婁江即今之劉家河。其自長橋合龐山湖者為松江。自澱山湖經青浦嘉定東北流亦名吳淞江者。為東江。是東江者即吳淞江之委也。豈昔分而今合歟。濬吳淞則東江舉矣。兼濬劉河。則三江?舉。而神禹之故道盡復矣。又能建閘設夫。以使之久而不塞。吾不知古之聖賢。饑溺由己。以利賴於天下後世者。其道若何。由今觀之。此亦其最巨者也。惟執事擇焉。幸甚。__　建閘之說或以為得或以為失且海潮震動不能下板則有閘與無閘同以此說昔人多主之姑存備攷_
濬白茆記|蔣伊|賀編1827|卷一百十三工政十九江蘇水利下|江南之水。以海為歸。我虞山舊有二十四浦。皆注江入海。以宣洩為功。若白茆塘。則江海交匯處也。自宋以前。二十四浦皆通。利害不繫於一塘。故言水利家。不聞有及白茆者。迨諸浦並塞。而白茆與福山黃泗許浦稱四大浦。考之前志。自宋嘉祐二年知蘇州范仲淹始。?熙二年轉運副使姜銑再疏之。及元之季。張士誠據吳。起兵民十萬。命呂珍浚治。長九十餘里。廣三十餘丈。此白茆之一大濬也。明世役凡五舉。永樂二年。則有夏尚書原吉。宏治七年。則有徐侍郎貫。嘉靖元年。則有李巡撫充嗣。隆慶三年。則有海巡撫瑞。萬歷六年。則有林御史應訓。成績彰彰足紀。而李充嗣以雙廟至海口。勢趨東北。江沙易壅。從主簿俞浪請。移就東南。鑿新河三千五百餘丈。入海較便。此白茆之一改浚也。然白茆之易淤。視吳淞劉河為尤甚。其故安在。或曰白茆高仰。導之使北。水反南下。宋臣郟亶之論則然。?虞山以北。江多漲沙。慮潮汐泥沙之日侵於外也。或曰傍河之民。利河之淤。占為農業。故明臣汪滸嘗濬之。耄倪泣臥隄上。向滸求免。僅鑿三堰。去叢葦而止。慮告佃陞科之日侵於內也。或曰塘口為橫沙所梗。塘內為新田所礙。塘之左右。為橫瀝鹽鐵諸流所分。故明臣俞諫始議開之。終更難之。慮支河既多。水分力弱。不足以刷沙也。即建閘海壖。時其啟閉。而海水囓之。閘亦盡廢。此明臣張博已事。不可不鑒也。開白茆者不甚難乎。雖然。白茆一塘。受蘇常二郡之水。其自北而南也。由梁溪之謝蕩華蕩。達於昆尚兩湖。其自西而東也。由長洲之陽城相城。亦連於昆尚兩湖。而郡城之元和塘。水皆北下。崑邑之巴城傀儡諸湖。水並東趨。非有榦河為之宣洩。安有不汎濫者。凡鍚虞長崑四邑交會地。如潭塘唐墅諸鄉鎮。水汎即渰。百里皆成巨浸。或田間積潦。經冬不枯。此白茆之不可不開。不待再計而決矣。況支塘東北。為婁虞之界。地皆高亢。白茆塞而水脈既絕。茅葦膠固。長為石田。其為患有不獨在於水田者乎。康熙辛酉。巡撫慕公天顏。先於敬陳足國疏內。首論白茆之當濬。復於再陳水利疏內。將白茆孟河。詳具道里。及土方工費。以請。於是　　特旨褒嘉。僉謀允協。而百年廢墜。舉於一日矣。今總其成而計之。自支塘管家涇。歷閘口龍王廟。至海口大馬橋。共長四十三里。得七千八百五十六丈。分為十段。常熟任其四。太倉任其二。無錫江陰長洲崑山各任其一。酌遠近。分離易。而總其土方之多寡為率。此其分段之均平也。積土七萬一千方。用夫九十九萬四千工。又築壩戽水二萬工。支給正帑四萬餘兩。每工四分。五日一給。而剋扣侵欺之弊以清。又立聽夫認方法。一夫以三十工為率。實用夫三萬四千人。統攝易。稽察亦易。而擁擠曠惰之弊亦清。此其馭夫之盡善也。自二月初二日興工。以四月二十九日竣事。其赴工者。率皆飢寒待賑之民。農事未興。藉以餬口。東作將至。役夫並休。其寓賑於工。而工不妨農者。用意特至。此其程限之得宜也。至於勘丈畫方。募工辦料。量淺深。稽勤惰。察奸弊。恤役夫。自始迄終。皆糧守道劉少參鼎悉心經理。加意拊循。故赴役者踴躍恐後。此其任人之至當也。聞之吳中父老。言水利者。迄今頌夏尚書海巡撫之功不衰。然夏公之績。特著於吳淞劉河兩江。最後乃及白茆。故浚之不久即淤。海公之浚兩江。其功更高於夏。獨白茆一役。用法甚峻。相傳赴工之人。有泣別其家人者。尋以引嫌去位。其工中輟。豈若今日之十年以內。吳淞劉河白茆孟河四大役。相繼並舉。而工費給自公帑。民閒不聞有庸調之煩。公帑多由措置。國家不致虧正供之額。其經畫之詳慎。裨益之宏多。正未可以歲月計哉。至於海口石閘。未竟厥功。濁潮漸積。捍之無具。此澱淤之端也。淘河刷沙之策。宜定於今。加修歲浚之方。有藉於後。昔有決陂塘以宣霖潦。激濁水以浸原田者。民歌之曰。前有召父。後有杜母。美相成之有其人也。念宋明以來。從事白茆者。大役八舉。而淤塞時聞。安可不為之早慮乎。所望於仁人君子。長計而善成之矣。_
疏河救荒議|慕天顏|賀編1827|卷一百十三工政十九江蘇水利下|竊惟三吳治水之功。歷稽往績。惟使太湖之水導入江海。而潮汐亦可上通。以時蓄洩。則旱澇無虞。自三江堙塞。震澤汎濫。以田為壑。而蘇松常湖嘉杭六郡。受患日深。上年水患。瀰漫四野。數百里間。不第禾盡無收。抑且室廬漂沒。流離疾苦。不忍繪圖。仰荷憲臺軫念民生。首飭議浚劉河。以通水利。本司遵行蘇松二府。詳加確勘。議估工程。又據松江府上海縣詳開吳淞江故道。酌請江浙六郡正帑。協濟大工。各繪圖形。申覆憲臺在案。本司載考舊志。披閱新圖。按湖水之奔趨而東也。一自澱山泖湖。從華亭之南。折而東北入海者為黃浦。一自吳江長橋。歷長洲崑山青浦嘉定界。至上海合黃浦以入海者為吳淞江。一自吳縣?魚口。北入運河。經郡城婁門。注流上下雉瀆。抵崑山至和塘東合新洋江由太倉歸劉家港入海者為婁江。即今劉河也。迨吳淞入海之處。沙壅茭叢。昔夏忠靖公引黃浦以西之水。北入劉河。是今日劉河之一?。為淞婁二江之尾閭。今蘇松諸郡之民命攸關者矣。浚之烏可一日緩哉。但在蘇則望劉河之深廣。而崑太嘉為尤切。在松則必圖吳淞之成渠。而上青諸邑為尤近。兩府所議。各就其切己者而言。未可為全局之通論也。本司規畫再三。採訪輿論。目前救時之策。在急疏劉河。將來遠大之謀。吳淞亦在所必浚。?吳淞實太湖洩水之中條。其故道較劉河更闊。其地勢較劉河更直。江浙六郡同其利。議協於浙。可冀旦夕成功焉。但今民窮財盡。更際凶災。兩工決難並舉。劉河處其易。吳淞處其難。莫若緩吳淞而先事劉河之為便。本司細詢紳民父老。劉河之功。固自不小。而吳淞亦有不得不次第並浚者。當日導淞水併入劉河者。有崑山之夏駕。嘉定之顧浦。以及鹽鐵新洋諸港浦。淞本與婁相通。今則諸港浦盡塞。淞自為淞。婁自為婁。則劉河雖開。止洩震澤半面之流。而匯納於泖澱以奔湧淞江者仍未得宣通也。若再開蒲。匯新涇重浚?江。顧浦費力於支河小港。何如併力於吳淞乎。況從來以工役救荒。使貧民食力以餬口。如范文正公守郡時。吳中大饑。發粟募民。諸工畢舉。以是公私仰給。民不遷流。昔人於凶歲之後。無不共循此意。?小民至困苦中。工力必賤。且飢寒迫身。民多思盜。河工興而樂趨畚鍤。盜賊亦可潛消。荒政之施。莫此為大。然必須咨商浙省督撫。早為區畫。將全局會疏題明。共計兩河工費。先開劉河。至冬間水涸之時。旋興吳淞大工。而今所急者錢糧耳。朝廷方在捐災詘餉之時。又何敢輒言動帑。惟念興水利而後有農功。有農功而後裕國計。若惜一時之費。不作久遠之圖。將來海口淀沙。日淤一日。必至水災洊告。蠲賑迭施。費不更無底耶。今合兩工所需。約計十四萬金。較之一歲所蠲。未及其半。而田工無患。國賦常充。可垂千百年之大利。一勞永逸。功在斯時。考海忠介開吳淞之疏。?漕十萬石。佐以協濟稻穀贓罰等。不兩月而功成。今倣其遺謨。敢請憲臺俯賜會題。於蘇松常康熙九年折漕銀內?四萬兩。以應劉河大工。康熙十年折漕銀內再?五萬兩。浙省錢糧協濟五萬兩。以應吳淞大工。仍比歸仁隄事例。兩省續開援納捐助。請於河工告成之後。補此漕折正項錢糧。方行停止。即于是月一面擇吉施工。謹先就劉河工程縷析條議。并繪三江全圖呈覽。吳淞工費。亦可照例核確。此皆憲臺為百世民生起見。用敢敷陳。伏乞採擇。_
籌濬三江水利疏順治三年|江甯巡撫土國寶|賀編1827|卷一百十三工政十九江蘇水利下|竊惟　國家財賦。多出東南。而東南財賦。皆資水利。關係誠非細故。臣熟知三吳地形。夏潦秋霪。山水橫發。田疇淹沒。郡民離困。皆以下流淤塞。隄岸傾頹。疏導不得其法。掌治不得其人。以致此耳。臣按疏濬下流。浙西諸郡。蘇松最下。太湖綿亙數百餘里。納諸山澗之水。散注溪流。洩之三江。由三江而入于海。若下流淤塞。諸水汎濫。淹沒禾稼。為害非淺鮮也。相其利害。為之經紀。則白茆港七埔塘劉家河。為蘇州東北洩水之巨川也。吳淞江大黃浦。又蘇松南北交境洩水之大道也。若吳淞南北與白茆諸港浦之兩傍。又各有支渠。引上流諸水歸其中。而並入於海。就其中論之。蘇之七浦塘劉家河。松之黃浦。並皆深闊通利。惟白茆港自宏治七年一為疏濬。吳淞江自天順間一為疏濬。後來白茆潮沙積塞。狀如邱阜。吳淞江竟如溝洫。下流既壅。上流奚歸。舟楫莫行。田疇莫治。此利害之瞭然洞見者也。今計疏濬白茆一港。則七浦劉河通利。而蘇州東北之水有所歸矣。疏濬吳淞一江。則大黃浦通利。而蘇松南北兩界之水有所歸矣。蘇松之水既各有歸。則引吸太湖。不至壅潦。向來淹沒之土。皆出而可耕矣。又修築隄岸。並為切要。昔人常論于朝曰。江南圍田。中有河渠。外有門閘。旱則開閘引江水之利。潦則閉閘拒江水之害。旱潦不及。為農美利。要知圍田全賴乎隄岸。隄岸全賴乎修築。修築永堅。則旱可車水以入。潦可戽水以出。而高低之田皆熟矣。臣雖赳桓之資。膺　　皇上之重委。　　敕諭諄諄。敢遵前朝舊制。一一陳奏。夫疏水築隄。工力不無煩費。而量此之出。計彼之入。或相倍蓰。或相千萬。不可不熟計而審行之。水利一行則稼檣登。稼穡登則貢賦充。而百姓將有含哺鼓腹之樂。乞　　命廷臣詳議定策。容臣一一逐細查明。及一切胥吏乾沒之弊。不得虛應故事。務期確當。然後申報請　　旨。奏平成之功。垂不易之典也。_
論去白茆舊壩說|吳卓信|賀編1827|卷一百十三工政十九江蘇水利下|明萬歷中。邑令藍陽耿公。輯吾邑水利全書。採古人之成法。酌當代之時宜。修水利者按冊而稽。舉其所行。則思過半矣。其言濬河之時。必於港口築壩。濬畢而壩不決。則潮沙不入。按自來治河者。於海口皆主建閘。不聞築壩。耿氏之說。殊駭庸聽。不知實至論也。自宋至今。沿海之河。開濬不知凡幾。未久皆為潮沙壅塞。可見置閘之無益矣。即如乾隆三十五年。白茆之役。糧道某公令拆除舊壩。不二年即淤塞。渾潮闌入支河。邑東諸鄉。世受其累。人徒知往時開白茆之利。不解此舉之何以為害。不知開白茆無害也。害在去其舊壩耳。此固吾邑之厄運。然不學無術。貽害地方。為民父母者。不得辭其咎也。_
論吳淞江|錢中諧|賀編1827|卷一百十三工政十九江蘇水利下|明初夏尚書之治水浙西也。用元人周文英之議。舍吳淞事劉家河。首開崑山夏駕浦。掣吳淞北達劉家河。復挑嘉定縣之顧浦。引吳淞北貫吳塘。自劉家河入海。是時吳淞江尚闊一百五十丈也。夫劉河之濬。一時不為無利。自白茆漸塞。全河之水。以一劉河洩之。似未為安。至隆慶間。巡撫海公則專治吳淞。數十年間。雖有小災。不為大害。所謂擇善而行。巧於師古者。其時吳淞舊蹟。自王渡起至宋家港口。長一萬一千五百七十一丈。闊二十餘丈。議減半開河面一十五丈。底闊七丈五六尺。計工食六萬餘兩。夫夏公之時。吳淞闊一百五十丈。至隆慶間。而舊蹟止存三十丈者。因水分道於劉家河而遞減也。嚴衍曰。此江開於五六十年之前則難。開於今日則易。?往者波濤湍悍。勢如奔馬。駕舟而渡者。時常覆溺。斯時欲築壩戽水。費不下數千金。而開濬非二十餘萬。未易畢工也。今則洶湧俱成平地。中間僅存一?。如欲開濬。則築壩戽水之費。可省大半。較之洪流澒洞。全藉桔槔之力。非用數萬人。一月之功。不能使通江之水盡去。而施畚鍤者也。倘此月之中。陡值霪潦。則旋戽旋滿。又不知其費力多少。而水乃可盡。是濬鑿之方未施。而民力先疲。財用先竭矣。故曰此江議開於五六十年之前則難。然在今日。江身等于平地。而欲開平地為深江。則其功力奚啻十倍於前。而云今日反易何也。?嘗叩諸耆老。言茲江湮塞以後。太湖之水壅絕不下。瀕河諸邑。固並受害。而江邊之田。亦乏灌溉。既欲開江。則可西瀉湖水。東蘇民困。不必復舊時之大觀。或十丈。或七八丈。苟能永久通水。自足以洩湖水而注之海。灌枯田而滋其膏矣。抑更有說。濁潮不上。清水日下。則江底日深。江岸日蝕。安知今日之所謂十丈七八丈者。不漸為異日之二十丈三十丈乎。此小借民力。全用水力。日夕而成川也。衍之言正與海忠介之取深不取闊者同一意也。又言清水不下。皆繇吳江長橋之壅閼。湖水東洩之勢不迅。故海潮日上湖水不下而江塞。如欲使濁潮不上。則非江尾設不可。所謂江尾者。非江之大尾闊盈十里者。?指通海之處而言耳。古者吳淞水盛。春申君從江腰開一浦。南洩其水於三泖。人遂呼之為黃浦。此浦既開。江水隨從浦中南行入泖。而東路之江遂塞。其塞處名宋家渡。今當於宋家渡設一。潮退則開。以洩西來之清流。潮至則閉。以遏東來之泥濁。則此江永無淤澱之虞。況此江自宋家渡以東。勢尚浩瀚。無容開也。自黃渡以西。亦不識故?。不必開也。惟黃渡之西。宋渡之東。湮塞要不過三十里耳。今止開十丈之廣。為費約五萬金。寬之以三年。乘農隙之時。而募貧民為傭。既不築壩。又不戽水。晴則興工。雨則歇作。從黃渡有水處為始。不取辦於一時。不苟且於目前。務濬深一丈五尺而止。之設以兩重。岸即築廨宇。設官一人。夫五十人。以司啟閉。而常年小濬。則責之兩岸專利之豪民。則此江日廣日深。而三吳水患庶幾少息。此皆衍訪求故老。熟悉水利之言。鑿然可行者也。而曹允儒之論黃浦。則以為澱山湖水注為趙屯大盈顧會崧子盤龍五浦。而入於淞江。三泖則注為各塘涇港數百餘。而入於黃浦。自范蠡圍田東江漸塞後。春申君遷就其間。始開黃浦。是浦實受太湖東南委輸之水。及杭嘉湖分注之流。向也東江未塞。此等之水。自松江柘河港諸處東流入海。何其便也。東江既塞。黃浦雖濬。其水不東而北屈。與吳淞江會。吳淞通利。茲水尚為迂流。吳淞若塞。并入婁江。愈迂愈溢。害莫鉅焉。昔人謂黃浦亦為亂流。良有以也。至於劉河。向為吳淞之子江。今婁江上接至和塘。塘上接?魚口。則劉河直承太湖之水。無藉吳淞。其劉家河之通利與否。與夏駕顧浦無大相關。是二者適所以為吳淞之累。建議當塞之。__今嚴曹二子之說。則吳淞水之開濬。不可不先也。而東之劉家河。東北之白茆港。以及七鴉許浦陽林。并諸通江海涇浦。亦宜漸次盡力。又未可專恃吳淞也。何則。夏公專治劉河。海公專治吳淞。皆救一時之急。而非百世之利也。故其功往往數十年而泯。今以吳淞為之綱。而以劉河白茆為之輔。則浙西有三大川。可無慮水之溢。以七鴉許浦陽林諸涇浦為之緯。則三大川又有分流。以廣其趍下之路。亦可無慮三大川之壅。故開吳淞及宋渡者。宜行衍之法。即開劉河白茆者。亦宜倣衍之說。不必循舊時水面故?。但使之深濬常通。則利在斯民矣。或者曰。夏海二公。以全力治河。當時布衣蔬食。循行度土。豈不為百世計。而今皆湮塞如故。殆亦氣運使然耳。愚以為禹之治河。千載安流。至戰國而河患方始。?由于秦人決水灌安邑也。今東南之水。不比黃河湍悍。遷徙不常。禍在豪民之占河為田。中流為梗。故迂回曲折而成壅塞耳。使順其性而導之。更有常年疏濬之制。分地督理之官。安在其不通駛而歸墟也。此與治河者功故相萬也。_
論太湖三江五堰|錢中諧|賀編1827|卷一百十三工政十九江蘇水利下|王鏊五湖記曰。吳都之西南有巨浸焉。廣三萬六千頃。中有山七十二。襟帶二州。在南之水皆歸焉。其最大者二。一自甯國建康江甯等處入溧陽。迤邐至長塘。并鎮江潤州金壇武進延陵丹陽諸水。會於宜興以入。一自宣歙天目諸山。下杭之臨安餘杭。湖之安吉武康長興以入。而皆由吳江分流以出海。一名震澤。書所謂震澤底定是也。一名具區。周禮職方揚州之藪曰具區。山海經浮玉之山北望具區是也。一名笠澤。左傳越伐吳。吳子禦之苙澤是也。一名五湖。范蠡乘舟出五湖口。太史公登姑蘇望五湖是也。五湖者。張勃吳錄云。周行五百里故名。虞仲翔云。太湖東通長洲松江。南通烏程霅溪。西通宜興荊溪。北通晉陵滆湖。東連嘉興韭溪。水凡五道。故謂之五湖。然今湖中跡自有五湖。曰菱湖莫湖游湖貢湖胥湖。而吳人稱語。則唯曰太湖云。又按王同祖三江考曰。禹貢三江既入。震澤底定。三江震澤。皆在今蘇州境。昔大禹治水東南。見于經者。止此兩言。而東南水利之源。古今治水之法。悉寓於此。?三江皆西通震澤。而東流入海。禹時洪水滔天。震澤之水。泛濫懷襄。故禹之治水也。因東流之勢。決排壅塞。使繇三江入海。故言底定。以明不為害也。其駮辨先儒三江異同者。反復推詳。而以唐張守節史記正義之說為有據。以唐仲初吳都賦注與正義說合。而尤分明。其謂太湖。自吳江縣長橋東北合龐山湖者為松江。又東南分流出白蜆江入急水港入澱山湖迤東出海者為東江。但澱湖之東已塞。不復徑趍入海。而北流。乃合吳淞江。故曰東江已塞也。自龐山湖過大姚浦。東北流三折成三江。俗呼上清江。下清江。吳淞江。其實一江也。入崑山西南又分為二。一名小娘港。五里許復合為一。經崑山南。又東南過石浦。出安亭江。過嘉定縣黃渡入青龍江。繇江灣青浦入海者。為婁江。其安亭江。在宋時已塞。是婁江亦已湮也。讀朱長文吳郡圖經。謂崑山塘自婁門郡城至崑山入海。即婁江。指今之劉家河者非。?太湖之說。王鏊言之甚詳。三江之道。同祖辨之甚核。而今之所急者。固不在乎區區之議說。惟在明水之來源。與其歸墟。而辨施功之次第耳。愚嘗按其圖。江浙七郡。惟吳卑下。水之所都。其入海之路。大者有吳淞江劉家河白茆港。又有七鴉許浦茜涇楊林。亦屬吐納之地。皆在蘇州。而在松江者為黃浦。至其委。實與吳淞江合流以入海。吳江縣之長橋。實為太湖出水之徑。故宋單鍔論長橋為三吳諸水之足。以承震澤之腹。而往來吞吐之勢。率由於此。而今僅通一?。是知治水者不必復泥三江之故跡。第如吳淞江劉家河白茆港三大浦者。即今日之三江也。三大浦既通而水患可紓。是即謂行禹之跡可也。故治水者宜先三江。吳江之長橋。為門七十有二。以殺水勢。而今之貪利者。東西茭蘆數百頃。久之漸成平壤。架屋以居。坐視吳江之民。頻遭水厄。湖水一漲。灌城而入。全縣之出。蕩然為患。譬之扼其吭而欲氣之流通。閉其水火而欲具飲食者。此必不可得之數也。且不止為全邑之害而已。全郡受之。鄰郡亦受之。故治水者宜在次吳江之長橋。至於水之來源。則不外建康天目二脈。而甯國建康之水。高若建瓴。故五堰之築。在宜興以西屬溧陽縣。古人欲分殺水勢。使西南諸水。不入荊溪。由分水銀林諸堰入運河。以至大江。而後蘇州水患十去六七。沈曰。太湖雖廣而能容。而來水幅員。其授猶廣。正如人家闢一畝方庭。而外周二畝屋舍。加以一尺之雨。則檐溜并傾。庭起三尺之潦無疑矣。溝非盈尺。則滲洩不速。芥舟於堂。立待可見。使檐設竹溜。引而注之他處。庭潦或可稍減一二。此上流分殺之說。豈謂無益乎。故治水者次長橋。又在五堰也。_
議濬吳淞江書|常州通判張世友|賀編1827|卷一百十三工政十九江蘇水利下|謹按浙西諸郡。惟蘇松最居下流。以杭嘉湖宣歙諸路之水。瀦為太湖。溢流灌溉於蘇松常三郡各屬之中。治之則其利甚大。不治則害亦如之。?太湖之水。三江受之。三江之水。大海受之。其東北由劉河入海者。婁江也。東南由黃浦入海者。雖非東江故蹟。亦今之東江也。吳淞一江。獨當其中。經崑山嘉定青浦上海四縣界入海。乃太湖之正脈。有一不通。終非善治。此今日之水利。固宜清三江之原。治三江之委。并分理三江之腹。乃為得也。自宋及元明數百年來。言水利者。治蹟具詳。然考明代所言。已與宋元異。而今日又與明代異。時異勢殊。即數十年中情形屢易。有未可執故籍以求之者。茲勘得三江之中。又各有情形。源分派別。東江雖久堙。而其源固在。即太湖下流之牛茅墩浪打穿唐家湖等處是也。自唐家湖入運河。合浙西諸水。歸白蜆江急水港入澱湖。經三泖。橫亙百餘里。散流於元和青浦婁縣各蕩漊塘浦之中。散而無統。其中間故道。非如松婁二江。有經流之可指。然至黃浦出海之處。則歸併於一途。其水勢浩瀚。不但遠勝婁江。亦大於松江數倍。是東江雖無專一之故道。而同流共貫之黃浦。又實為松江所藉以為瀉洩之大助也。婁江自?魚口入。繞蘇郡城。合胥口銅坑入運之水。經致和塘。至太倉鎮洋之劉河入海。首尾身段。井然不亂。加以西北昆陽諸河青洋下界各浦之水。從旁注之。故劉河洩瀉。可與黃浦同功。惟吳淞一江。受源於大小吳家南仁諸港。出運河匯入龐山湖。出大斜口。與瓜涇港東下之水會。再東與寶帶橋東下之水會。經吳江元和崑山青浦嘉定等邑。至上海歸於黃浦。其兩岸分洩旁注之浦港湖蕩。聯絡貫注。視婁江入海之路。迂而且遠。然源遠流長。能容東江之瀠洄。受婁江之挹注。包容停蓄。灌溉利濟。較東婁二江。實廣且溥。江震沿河各港。半多淤淺。長橋石隄。洞竇多湮。龐山一湖。半成灘漲。居民種植茭草蘆葦。以致河港淺隘。來細源微。又其中為青洋江下界浦等處掣其水以入劉河。其勢益弱。而入海通潮之處。潮水渾濁。來則洶湧。其勢莫禦。去則遲緩。其泥易淀。江水既弱。不能敵其洶湧。而滌其渾濁。故江身半多浮漲。江面日漸淺狹。自順治九年至今。吳松劉河等處。發帑開浚者。已十數次。詳請修治者。不啻數十次。是我　朝開浚之功。視歷代倍勤。故水患較歷代亦甚少。然數十年來。蘇松各屬。究不免有泛溢之憂者。其弊在民貪小利而昧遠計。官多偏治而闇情形。東陞西漲。苟利一身。補偏救敝。只利一邑。或治在尾閭而遺其腹心。或治在承接而不究源頭。究未能自始至終通身勘治也。今奉檄勘查。首起震邑之一十八港。江邑之一十七橋。次及?魚胥口銅坑等口。從港達橋。從口達運。脈絡分明。則三江之源頭承接已清。由此而龐山薛澱三泖等湖。逐縣查勘。逐段詳審。直至浦海歸宿之區。自原及委。逐次註明。其餘幹河支港。尚未及逐勘者。緣吳松一江。視婁江東江倍難。婁江雖尾段淤淺。然首尾直捷。治之事半而功倍。吳松江現多淤漲。首尾迂迴。治之功倍而效賒。東江但治其源。而委固已清。吳松新疏其源。必欲兼疏其腹。今查吳松江。自青邑之泗江口起中界嘉邑。東至上邑新口止。兩岸浮漲。較昔日之江面。已淤塞過半。及今不治。雖首尾皆通。必有腹心之患。故勘估之功較多。誠使開濬深闊。則江流之正脈已旺。雖有旁洩之水。而經緯各分。不致殺江流之勢矣。婁江惟劉河一帶。自鎮邑之新造橋起至陸渡橋外止。淤淺太甚。以全形言之。則吳松江為重。以今日之情形言之。則又以劉河為急。此因時制宜之道也。至支榦浦漊。并宜一體兼治。?榦河者即三江之四支。而支港者又三港之血脈。貫串於四支百骸之中者也。但一時併治。俱請　國帑。限日既難畢工。過時又恐阻礙。__酌劑先後緩急。綱舉目張之法。其道有三。一請帑以浚三江之正河。俾通身深闊。來水足以容。去水足以洩。而不致有衝突旁溢之患。一按縣計圖。以浚三江兩岸之幹河。令各縣自為查勘詳請。以資四境之灌溉。一每歲輪修支港。必深必通。俾高下田疇。旱澇有瀦泄之處。請帑者。令該地方官承修。而以本府州廳董責之。則呼應靈而督理專。庶大工易就。按圖計畝者。令該邑紳士集議。公舉領辦。以地方官督治之。則人情習而公私不擾。每歲輪修者。各圖業自行修浚。地方官酌定章程。以五歲為率。每歲僅浚一方。四歲而四境之支港皆通。五歲一治幹河。并令各圖查報江湖水口之浮漲。刪除侵礙水面之茭蘆。查拔攔江蔽口之魚籪。如此不懈。則五年之後。人皆知其利而自行之。將不俟官司之督率。而水利益溥矣。抑再有請者。各屬內外城市之河。多係松婁二水瀠繞貫穿其中。或農佃出入。或商船往來。與榦河同資利濟。今外塹則駁岸崩坍。漸致侵逼城垣。內塹則居民日佔。任意填塞。處處皆然。實皆有礙水利。以最有關係之所。每易為不經意之事。大率類此。至建築壩一項。現在有有壩之處。悉皆扼要。昔人布置。已屬精詳。此外毋庸更置。唯上海之。歷年已久。兩岸因行修固。估有工料。另具清摺。第使江湖原委。開濬有法。遵行勿懈。即此已成大利。而閘座猶可緩也。_
開濬白茆修閘疏|江蘇巡撫慕天顏|賀編1827|卷一百十三工政十九江蘇水利下|竊惟水利當圖永遠。歲修專重責成。江南澤國。財賦皆出於田畝。而小民耕鑿所資。惟恃水利之蓄洩。往時治水名臣。如夏原吉周忱海瑞諸人。遺謨多可師法。而成?至今無存者。皆由繼之者不能遵循修理。堙於浮沙之漸積耳。康熙十年間。臣任江蘇布政使。請將吳淞劉河開濬。經前撫臣馬祜題准興工。臣分董其役。不數月而工完。迄今十載。洋洋可觀。近此兩江州縣旱潦無虞。即康熙十八年之大旱。十九年之大水。華婁上等縣。未報災傷。崑青等邑。災亦甚少。康熙十九年間。臣將白茆孟瀆疏請開濬。荷蒙　　俞允。臣委蘇松糧道副使督開白茆。蘇常守道參議督開孟瀆。兩河之工。俱經報竣。咨部在案。康熙二十年七月至十月赤旱。滴雨不施。而河流洋溢。堪供桔槔。灌溉蘇常等屬十餘州縣。皆得秋收。而松屬更不待言矣。此吳淞劉河白茆孟瀆為蘇松常鎮之四大榦河。咸荷　　皇上軫念民艱。發帑疏浚。以利四郡民生之實效也。顧此河流。吞潮吐汐。全賴石閘以為消息盈虛。查吳淞所建一閘。因石底罅漏。臣於十五年間重修。今屹峙江口。可保百年。劉河所建一閘。臣亦加築護塘。整葺閘座。現在工尚未竣。而估計已有成數。均未再費公帑也。至孟瀆新建之閘。殫力經營。并孟河城關。俱行修築堅固。總在河工閘工原估夫料數內節縮相濟。亦不過浮。業經完工。成績可恃矣。而白茆濬工既竣之後。正值農忙。旋屆秋收冰凍。其閘工因舊增修。應待春和之日。仍當責令糧道一手告成。以期堅久。惟是支塘以西至新市十二里內原舊河身。比新開河稍覺狹淺。目前雖已通流。然必撈濬深廣。方為永遠。此酌用民力開挑。所當仍議?邑稍為協濟。於農隙時。亟為分段疏刷者也。江南水利。既已大興。善後之圖。不宜寙惰。其要在撈淺之勤工。修閘之時舉耳。渾潮注入。必有浮沙淀積。日增一箬。歲積尺餘矣。故撈淺之工宜勤也。波濤衝擊。雖堅亦損。小隙易補。大漏難填矣。故修閘之舉以時也。而責成之法。應專任蘇松常道官。每歲秋冬之際。將此四河。躬行巡視。某段淤淺。某岸坍塞。某閘迸縫。某塘裂欹。即時估計疏築。其應用人工。莫若多設閘夫。平日止司啟閉。用工則助畚鍤。又於出口之處。預設淺船。以備撈沙之用。可以不勞民力。而閘夫工食。向議在存?役食內節省充之。邇年盡裁。艱於設處。今以復給。自可酌議通融敷用。亦不煩另費公帑也。至於修閘需用匠料。在司道府縣官捐給。亦非難事。該道於歲終將所修所濬實工。造冊呈明撫臣達部。若無坍淤。亦取地方官印結。以為考成。如或惰誤。聽撫臣以溺職糾參。則稽察嚴而功效不爽。并將支塘新市未竟河段。刻日補濬。務期深闊。則千百年之利益矣。_
開白茆議|王應奎|賀編1827|卷一百十三工政十九江蘇水利下|辛未之夏。里人有奏記當事。請浚白茆者。澤農聞之。咸蹙額相告曰。果爾。則水患將至。吾儕其不粒矣。余訝而詰之曰。浚白茆正防水患也。奈何為是言。一叟出而告曰。君未?浚白茆之害耳。浚白茆之害有三。請一一陳之。夏淫雨。田雖下未遽沒也。若浚白茆。則海潮內入。一遇淫雨。勢亦洶湧。來迅去遲。停蓄內港。助雨之力。嚙隄衝岸。遂成巨浸。厥害一。高鄉瀕海。田多斥鹵。物不忌鹹。故海潮灌稻。轉滋生發。而低鄉習於清水。稻沾鹹味。苗輒損傷。白?青腰。受病坐此。而浮沙滲入禾心。甚且有因而致萎者。若浚白茆。則海潮大上。直注低鄉。違其土性。物心受損。如上所云。厥害二。瀕海之處。介蟲族生。螃蜞類蟹。兩螯銛利。遇稻輒傷。若浚白茆。此物即隨潮而上。延及水鄉。千百為?。恣其戕賊。厥害三也。余曰是則然矣。但東南之水。由白茆洩。埒於劉河吳淞。自宋以來。歷經開浚。為吳中一大役。迨入　本朝。大浚者三。小浚者四五。果盡有害而無利乎。曰此河於東南水利。前此未必無關也。今則浮沙日積。竟以丈計。即使開浚。依然昂於低處之田。邑志所謂內低外高。形如釜底者。洵不誣也。然則水縱泛溢。豈能洩瀉。況白茆外口。不特浮沙為患也。并因近年有昭慶沙崩塌。橫亙海中。高於內河數尺。口內可開。口外難浚。縱遇神禹。豈能為力。古今形勢。?然不同。若必膠柱鼓瑟。則不知變通之甚矣。況大浚白茆。必協同長洲元和無錫金匱江陰五縣之民。如雍正五年舊制。今既外高於內。洩瀉無由。即在本邑。亦且有害無利。彼五縣之民。果何罪而裹糧提襆。露處宵征。赴此毫無干涉之大役哉。且夫大浚白茆。必動國帑。先是雍正五年之後。計發帑銀六萬一千餘兩。載在邑志。今則淤塞更甚。發帑亦必更多。國家府庫縱及充盈。奈何委此數萬金錢於無用之地哉。然則上耗國帑。下費民力。究歸有害無利者。殆莫甚於此一役矣。余曰。以叟言之。則此河竟可不浚乎。曰是亦何可不浚也。若竟不浚。則轉瞬遂成平陸。河旁二十里居民。舟楫無由通。田疇無由溉。是又不可無道以處之。夫白茆故道。在前明正嘉以前。闊至三十三丈。深至一丈五尺。亦以闊且深。則洩瀉易也。今既不能洩瀉。雖闊且深何益。莫若於白茆傍塘之田。按畝起夫。照陳確庵開江議。佃戶出力。業戶出工食。其闊以二丈至丈五尺而止。其深以四五尺至六七尺而止。但期可通舟楫。可資灌溉。則其工易集。而為費無多。至既浚之後。又當築壩海口。外以捍濁潮。內以蓄清水。則三害可免。而淤泥不積。法孰有善於此者。余曰。然則入海之道。竟可廢歟。曰邑中之水。在五十年前。所謂尾閭洩之者。全在白茆一河。自田家壩開後。入海之道。又有徐六涇矣。今則徐六涇日塞。潮汐幾阻。而海水轉入滸浦。其流漸深。按滸浦之在吾邑也。本為四大浦之一。與白茆等。今白茆既塞。即大開滸浦以當尾閭之洩。而并浚梅李以通入浦之道。是亦因時制宜之一法也。況今日之白茆。自岳廟以北。僅存小溝一?。開浚殊為不易。而浦滸則海潮衝突。已有日廣日深之勢。其需人力也無多。至梅李一塘。自小虹橋至滸浦口。計程不及二十里。河流雖淺。開浚猶不甚難。但得分雍正五年帑銀之一二。以為工費。則兩河便可俱通。而邑中之水。亦從是得厥所歸矣。又何必舍易就難。而泥前此之成說哉。余又曰。假如滸浦通後。則海潮內入。與白茆正同。三害甯必有異乎。曰鹹水介蟲之害。誠不能免。而入而不出。反致水鄉淹沒之患。則可無慮也。權於兩河之間。則利害固有輕重矣。余迺起而謝曰。有是哉。吾未之前聞也。請筆之於編。以備當事采擇云。_
開白茆議|陶貞一|賀編1827|卷一百十三工政十九江蘇水利下|伏奉　　明旨。以江南財賦之區。欲大興水利。為久遠計。吾吳億萬生靈之幸。不佞雖生長茲土。實未能知其深。謹摭舊聞。參以輿人之誦。舉其大要。以備采擇。明萬歷中邑令耿侯橘談水利最詳。而首注意於白茆。其說謂東吳之水。莫大於太湖。嘉湖杭蘇松常鎮七府之水。咸以太湖為壑。太湖又以海為壑。而以三江為門戶。書稱三江既入。震澤底定是也。三江之跡既湮。耿侯直以白茆當其一。而謂太湖之定否。由白茆之通塞。固未為至論。要之東吳水區。則眾水所由以入海之道。不可不講也。統吳中言之。則如吳淞江劉河是已。若以敝邑言之。則吳淞江劉河等雖通利。猶為無補。何以言之。邑居蘇常諸府下流。水自長洲無鍚而下者。若蠡湖若官塘若陽城傀壘巴城等湖。皆會於本縣之華蕩及昆湖尚湖。而由白茆以入海。白茆塞。遇旱如涸轍。無所望救。其害猶止一隅。遇澇則東洩之路既絕。西來之水日瀦。如去歲秋冬。闔邑之氓。拱手而無如何矣。則白茆所關。誠非細也。顧白茆自縣東南門起至於海。長八十里而遙。原形闊狹不等。闊者至四十丈。自明以來。開濬數次。工費浩繁。或四府協開。或一府七州縣協開。既開矣。遠者十餘年。近者三四年。漸以淤塞。然則是終歸無益也。間與熟於水利者披圖指畫。而得其變通之術。白茆之北。有通海之口。曰徐六涇。前此與內水不通。有田家壩以東拒潮。故其西支河。皆水深土沃。號為膏腴。康熙三十年間。田家壩決。渾潮闌入。河以是日淤。田以是日瘠。然而壩久不築者。則以白茆既塞。東鄉宣洩之路。轉藉此也。而徐六涇之河日益大。今若濬白茆裏河至北港口而止。導之北轉。使同歸於徐六涇以入海。其便利有三。白茆自北港口而下。已成石田。平地疏鑿。費且數萬。徐六涇現在通利。惟開北轉一段。所費有限。一也。白茆紆迴。渾潮停而淤。徐六涇異是。則功成而可久。二也。有如仍開白茆。須復築壩。以蔽徐六涇之口。勞費更鉅。今塞彼就此。而建巨閘以扼之。使渾潮不進。而以次疏濬內河。則復成沃產。水無旱澇之虞。三也。夫前之人所以經營白茆者。舍是水無所歸也。苟得其所歸。則雖大禹之?。有不必循其舊者。順水之性。因時制宜而已。此愚所謂變通之術也。至若越新縣而西。則福山塘為大。南引眾流。北通江海。此要津也。近亦且淤矣。其狹處曾不容舠。及其未塞也而治之。猶易為力。非舊縣之急務乎。他如三丈浦奚浦等。皆民所資以灌溉者。昔耿侯以民力治之而有餘。其成書具在。可倣而行之。不必以　　詔書從事也。故不議。議其大且急者。_
開肇嘉濱議|曹一士|賀編1827|卷一百十三工政十九江蘇水利下|竊惟上海去松百里。東瀕黃浦。浦水貫城而西。名肇嘉濱。蜿蜓二十里。出浦匯塘。以達郡治。風雨無阻。波濤不驚。為上海第一要河。河?支港甚多。灌溉田畝。公私均利。自明季漲淤。　本朝雖經開濬。而奉行不力。旋開旋塞。田禾旱澇無備。邑人至郡。必由大浦。中流多覆溺之憂。暮夜有劫舟之患。兼以潮汛匪時不發。文武衙門。或有緊急公務。多取陸路。一遇霖雨。人馬泥濘。進退維艱。公私交病。邑人望此河之通。不啻大旱之望雲霓也。幸值制府洞照海隅。詳加咨訪。某掇拾芻蕘。謹條其事如左。其一曰河身方數宜明。肇濱志載長十八里。今以二十里為淮。每里約該一百八十丈。共長三千六百丈。此定數也。據河面舊闊八丈。河底應闊五丈。今傍河漲灘甚多。狹處不過四五丈。水之深淺。亦各段不等。應委精細員役。同該圖甲首。隨地曲折丈量。自某段至某。闊狹若干。深淺若干。逐一編號。登簿明白。然後酌定今所應開闊狹深淺之數。折算土方。土方既明。工費自有成規。不至欺罔破冒矣。其二曰河岸挑泥宜遠。伏見康熙三十二年。同知李公經政詳憲開濬。緣工役偷惰。置泥近岸。一經梅雨。立時衝塌。不越一載。濱即淤淺。今後宜令開河人夫。糾眾鑿通兩岸高土。成一小路。以免自下升高之患。挑土務從此路運入老岸之內。雖有霖雨。不至衝塌。河內或有磚塊瓦屑。宜飭甲首擇一隙地堆貯。俟完工日。雇船載棄大浦。其三曰濱之上流宜疏。肇濱取道蒲匯塘入郡。今蒲塘雖可通舟。自新橋以南七寶以北數段。皆已淤淺。小汛候潮數日。牛挽始行。肇濱雖疏。仍難達郡。請踏視淺處。一體通濬。以清肇濱上流之壅。其四曰濱之來源宜導。肇濱自浦入口。貫城東西水關。城河乃濱之來路。先宜利導。況城內外河道。尤居民血脈所繫。可資灌汲。可免火災。所關甚鉅。今城河久淤。潮水一落。涓滴無存。愚民貪於小利。築架露臺。展拓屋趾。日侵月削。水勢不得不微。是肇濱雖導。而來源既阻。安能通流。惟一體濬復舊址。不惟行者獲利。并使居者蒙恩。其五曰督工宜擇能員。河工釐姦剔弊。皆在督工官一人之手。苟得精明廉榦之員。不畏彊禦。不避勞勩。不徇情面。萬年之利。不日可成。在明府公務鞅掌。豈能時刻躬?。誠宜請于上憲。特委專員。以司董率。庶幾權重法行。事專工核。并舉里中紳士公平才榦者數人。以佐下風。工房書役。尤宜慎選老成謹慎之員。不必拘於本房。總俟明府遴委。作姦竊食之徒。自無所施其技矣。其六曰立法宜規長久。黃浦濁沙。每日計添一箬。必得水流猛迅。泥沙不?。始無淤塞。其道全在來口去口。併歸一路。不使分洩。水勢自然迅利。今浦?日赤港。從肇嘉濱半腰相接。濁沙衝入。易致淤塞。前朝用堰壩斷。為慮至周。今宜仍於舊址築堰。以遏其衝。又大東門外內郎家橋。前邑令陳公用堰壩斷。使肇濱之水。皆從小南門外薛家濱出浦。歸併一路。水勢迅利。城河日深。合邑漕舟。直達倉所。官民兩便。後為姦民私行掘去。今仍請照舊築堰。以蓄城濠內外水源。以上六條。皆目下開濬肇濱所宜切究者也。更有似緩實急。必當次第修舉者。按前明萬歷年間。因肇濱蒲塘。屢濬屢淤。邑令劉公爌博采輿論。以為分流則勢緩。勢緩則沙積。乃於龍華地方特建一閘。司以游卒。月惟朔望兩啟。視時水旱蓄洩。其泗涇七寶諸水。單從蒲塘徑走肇濱入浦。去來歸於一路。水勢極其迅疾。濁泥不積。河底日深。肇濱蒲塘兩無淤塞之患。此真拔本塞源之上計也。邑太僕卿陳公所蘊碑記。載費銀二千六百有奇。半出官帑。半出樂輸。此閘既壞。兩水交病。倘得酌量重建。則一勞永逸。為上海億萬年之樂利矣。至於詳細利病。筆未能盡。俟舉行之日。為明府一一陳之。謹議。__　_
伊?水道圖說會典|ANON|賀編1827|卷一百十九工政二十五各省水利六|伊?將軍駐惠遠城。在甘肅省西五千五里。至京師一萬九里。將軍本屬城九。所屬城十二。天山以北。惠遠城惠甯城熙春城綏定城廣仁城瞻德城拱宸城爾奇城甯遠城庫爾喀喇烏蘇城爾巴哈台城。天山以南。回疆喀喇沙爾城庫車城賽哩木城拜城阿克蘇城烏什城和闐城葉爾羌城喀什噶爾城英吉沙爾城。伊犁河三源。曰特克斯河。曰空格斯河。曰哈什河。特克斯河出惠遠城南汗騰格里山。南北合十餘水。東北流。空格斯河出空格斯山。南北合數水。西流會焉。合西北流。哈什河出庫爾喀喇烏蘇城南哈什山。北合十餘水西流。亦來會。曰伊犁河。西北流。合北來二水。經甯遠城南而西。合北來二水。又經惠遠城南而西。合北來一水。又經綏定城南而西。察罕烏蘇河出城西北。三水合南流來會。又經爾奇城南而西。霍爾果斯河出其北山。二水合南流來會。又經拱宸城而西。圖爾根河出其北山。南流歧為二支。復合瀦為泊。又南流來會。又西合北來一水。又西。察林河出其西南山。東西合數水。東北流來會。又西北。圖古哩克河自其北注之。又西北。固爾班賽哩河出其西南山。數水合東北流。西合爾錫克河阿蘇河來會。又西北入哈薩克界。特穆爾圖泊在伊犁城西南。圖布河集勒噶朗河西流瀦焉。南北合十餘水。一渠西出。喀拉河索克河自其西合東北流來會。曰吹河。西北流。那滾泊水出其東。西流。北合二水來會。又西合南來數水。入布嚕特界。鹽海子在精河城北。庫爾喀喇烏蘇河出庫爾喀喇烏蘇城南山中。三水合北流。經城東及北。合南來一水。又西北。濟爾哈朗河自其南注之。又西敦穆達河亦自其南注之。合流瀦焉。曰鹽海子。精河出精河城西南。三水合北流。經城西。大河出其西。二水合東北流。博●塔拉河出瞻德城北山。四水東合流。俱入鹽海子。__額米爾河出塔爾巴哈台城東北珠爾呼珠山。二水合西流。會北來數水。南來一水。經城南而西。分二道。入阿拉克圖古勒泊。北合裕勒雅爾河哈拉河。南合雅瑪圖河雅爾哈圖河金集里克河。皆瀦焉。額爾齊斯河。自科布多界西流。北納諸河。至塔爾巴哈台城東北。瀦為齋桑泊。俄東河特穆爾河出城東山。北流。阿布塔爾謨多河出城北境。東流。皆會焉。復自泊西北出。仍名額爾齊斯河。東納輝齊爾河。又北西納布坤河納林河。經科布多西境。入哈薩克界。賽哩木泊在惠甯城北。塔里木河三源。曰喀什噶爾河。曰葉爾羌河。曰和闐河。喀什噶爾河上源曰雅滿雅爾河。出喀什噶爾城西南。歧為二支。東經城南復合。曰喀什噶爾河。又東。赫色爾河哈拉庫爾河出其西北山。合南流瀦為泊。折西流來會。又東經英吉沙爾城東北。英吉沙爾河出城西北山。西流經城北來會。又東北經葉爾羌城北。又北經烏什城又東經阿克蘇城南會葉爾羌河。葉爾羌河出葉爾羌西南爾什嶺。三水合東流。折西北。復折東北流。歧為二支。環葉爾羌城而東。復合的雜布河出城東南境。北流來會。又東北會喀什噶爾河。稍東會和闐河。和闐河出和闐城南山。北流。歧為二支。經城東復合。又北。玉隴哈什河喀喇哈什河俱出城西。合東北流來會。又北會葉爾羌河。喀什噶爾河曰里木河。稍北會阿克蘇河。又經拜城賽哩木城庫車城而東會拜河。又經布古爾庫勒爾而東會開都河。東流瀦為羅布泊。在甘肅吐魯番廳之南。阿克蘇河出阿克蘇城西北山。東南流。經城西及南。烏什河出烏什城西山。二水合東流。歧為二支。經城北復合。又東來流會。稍東。歧為二支。注里木河拜河。二源曰哈布薩朗河。曰穆薩爾河。俱出拜城西北山。合於城南而東流。經城南。合北來一水。又經賽哩木城西南東。赫色爾河出其北山。三水合南流來會。又東南經庫車城南而東。庫車河出城東北山。二水合南流。經城東來會。又東南注里木河。開都河上源曰珠勒都斯河。出布古爾東北山。數水合西南流。西納達賴克河。折東流。歧為二支。復合南北納十餘水而東。北納瑪爾什河。經喀喇沙爾城西及南。瀦為博斯騰泊。一渠西南出曰開都河。經庫勒爾北。折東南流。注里木河。伊西洱。庫爾泊在喀什噶爾城西南。其北曰圖斯庫爾泊。支渠交通。西流入霍罕界。巴赫薩爾泊。在布古爾南。伊斯庫爾泊。在和闐城西北。汗騰格里為天山最高峰。在伊犁城南。木素爾鄂拉。蒙古語謂雪山也。在伊?城西南。為天山西段之最高峰。爾奇山。在伊?城北哈朗歸克。回語謂深山也。在和闐城南。爾什即蔥嶺。在喀什噶爾城西南。嶺以東水皆東流。嶺以西水皆西流。南路土爾扈特四旗。在喀喇沙爾城北。其西為中路和碩特三旗。皆北依天山。南與東西皆臨珠勒都斯河。北路土爾扈特三旗。在塔爾巴哈台城東。東與科布多所屬新土爾扈特境接。東路土爾扈特二旗。在庫爾喀喇烏蘇城西南。北臨濟爾哈朗河。其西為西路土爾扈特一旗。在精河南。南皆依天山。伊犁東至甘肅之迪化州鎮西府界。東北至科布多界。北至哈薩克界。西北至霍罕界。西南至博羅爾巴達克山界。南踰大戈壁。至西藏界。__　_
吉林水道圖說會典|ANON|賀編1827|卷一百十九工政二十五各省水利六|吉林在盛京東八百四十五里。至京師二千三百有五里。吉林將軍治吉林城。領城八廳三。吉林城之北。打牲烏拉城。又北伯都訥城。拉林城。阿勒楚喀城。其東三姓城。甯古塔城。又東南琿春城。其西為長春廳。吉林城之西北邊門二。在西曰伊通門。西與盛京奉天府之赫爾蘇門接。在東曰巴延鄂佛囉門。東與大山接。三姓城。當混同江口。大海在其東。迤而南經甯古塔城東境。折而西為綏芬河口。圖們江口。接朝鮮國界。鴨綠江出長白山南麓。南流合東北一水。折西北流十二道溝。至頭道溝。皆自其北注之。又西南入盛京界。松花江出長白山西北。上源有四。南源二。東曰小土拉庫河。西曰大土拉庫河。合北流。東源曰尼雅木尼雅庫河。西流來會。又北東北源曰富爾哈河。東北二水。合西南流來會。合西北流。額赫額因河。自其東南山西北流。三音額因河。出其西南山東北流。合而北。西合雅哈河雅庫河那爾溫河尼碩哈河來會。又北西合托哈那爾渾河。東合薩勒河薩穆什河。輝發河自盛京奉天府東北流入境。經輝發城北而東。北合佛多羅河奇爾薩河。南合索爾和河。滾河亦來會。又東北東合穆欽河費納雅河。西合鄂河瑪彥河。拉發河出小白山西麓。西南流。北合雅屯河穆魯里河亦來會。又西北經吉林城東南。溫德亨河自其西南注之。又經城東而北。東合伊罕河。又經打牲烏拉城西。雅哈河搜得河自其西南北合流注之。又西北東合那穆魯噶河。西合蒐登河。出巴延鄂佛囉邊門。東合拖兒泥河。又西南合穆舒河。伊通河出依蘭木哈連山。南北二源。納南來一水。西北流。經伊通邊門及長春廳東折北流。東合薩隆河亦來會。又西北經伯都訥城西。又經內蒙古郭爾羅斯旗。嫩江自其西北境東南流來會。二江既合。遂為混同江。折東流。又經伯都訥城北。又經拉林城西北。拉林河出拉林山。北曰墨倫河。南曰舒蘭河。合西流。東南合和倫河。又西北流來會。又經城北。又東北經阿勒楚喀城北。稍東呼蘭河。自黑龍江呼蘭城南流來會。阿勒楚喀河。自其東南山北流。經阿勒楚喀城東亦來會。又東南合費克圖河扎巴蘭河。北合布雅密河。又東南合瑪延河。經三姓城西會瑚爾哈河。發爾圖渾河出其東山。二水合西流。南合一水。北合巴和里河薩鐵爾河。又西北流來會。巴蘭河吞河俱自黑龍江呼蘭城東流入境亦來會。又東北東合鄂恰河音達穆河。西合富爾?河烏爾河。又東北合都爾河。南合安巴河。又東北黑龍江自黑龍江城東流入境。北合畢占河來會。又東奇穆尼河出其西北山。二水合東南流。北合一水來會。又東會烏蘇里江。又東北庫魯河出其西北出。二水合東南流。北合一水來會。又東北東合和羅河博敦河畢爾古河。西合布庫河傅達里河對罕河。又東北會格楞河。又東北東合倭克特河倭爾吉河希拉遜河年哈河奇吉泊水鄂隄河鄂敏河瑪哈爾河錫雅里河和勒爾河。西合溝根河庫爾古河綽羅河多林河齊克圖哈河畢占河圖纏河梅庫河福達哈河。又東會滾河。又經集達特噶城南而東。南合提發音河阿克齊河。噶穆河出其西北山。東流經城北。亦來會。又東南合巴爾克河科奇河。北合齊淩集河鄂米河里齊河時發海河看丹河。入於海。瑚爾哈河上源曰勒富善河。出甯古塔城西南之額敦山。北流。富爾佳哈河出其東山西流。南合珊延穆克河來會。又東北合都淩克河。南納托罕河。又東北合額伊瑚河布泥河沙蘭河。南合查珠河松集河。匯為阿卜湖。又東經甯古塔城南。南合瑪爾瑚里河琉爾綽河塔克通阿河。又經城東而北。東合商音河呼錫哈里河也赫河特林河尼葉赫河每赫河武斯呼河。西合米占河海蘭河富達密河薩爾布河舒蘭河阿穆蘭河昂巴河阿布罕河安巴河。經三姓城。西注混同江。烏蘇里江。出甯古塔城東南錫赫特山北麓。西北流。南合法納圖河。東合富金河能圖河嫩屯河。又西南合呼雅河。折北流。西合伊魯山水。東合瑚爾穆河噶爾瑪河庫爾布新河。西會松阿察河。又北會搜里河。稍北福爾圖庫河。自其東注之。又北會穆林河。又經三姓城東南境。阿庫里河出其東山。二水合西流。北合一小水。東合尼滿河來會。又北西合錫布克里河都滿河。東合齊法庫河畢新河欽河。又北會諾羅河。又北東合阿翁河多羅河勒河。又北分為三渠。俱注混同江。__松阿察河上源出興凱湖。在甯古塔城東。烏札瑚河捫河扎哈懋河尼雅林畢拉河散奇河都特赫河額爾格河菲雅河諸水匯焉。東北流曰松阿察河。注烏蘇里江。一支渠西南流。匯為達布庫湖。穆林河。出甯古塔城東。扎木蘭呼勒山。二水合東流。北合一水。南合二水。又東北北合穆勒肯河葉爾渾河。南合巴彥河達爾瑚河。又東北一支渠東流曰搜里河。俱東流。注烏蘇里江。諾羅河出三姓城。東納丹哈達拉山。東流。南合喀穆圖河富沁河畢齊欽河。北合一小水。稍北。西合西拉布河。又東注烏蘇里江。格楞河出三姓城北山。東南流。西合三小水。又東多索米河出其西北山。東西各合一水。東南流注之。又東注混同江。其北興滾河。亦東南流。哈滾河出其西北山。二水合東南流。北合一水來會。又東合北來一水。又東注混同江。奇吉泊在集達特噶城西南。瑚伊里河錫拉巴錫河那穆德克特河俱北流瀦焉。大圖們江出長白山東麓。二水合東流。小圖們江出其北山。二水合東南流來會。又東經甯古塔城南境。會噶哈里河。折東南流。北合二小水。經琿春城西南。琿春河出城東北山。西南流。西合拉特河。經城南。北合古米河來會。又東南入於海。噶哈里河出甯古塔城南山。東南流。舒爾哈河薩奇庫河出其東北山。合西南流來會。又南西合艾米塔河和集河。東合富爾哈河噶順河。海蘭河出其西山。南合巴彥河。東北流。西合布爾哈圖河。又東流亦來會。又南注圖們江。綏芬河出甯古塔城東大嶺。東流。北合鄂爾琿綏芬河色珠倫河渾達山水。南合瑚布圖河舒藩河。又東北合會哈河。折南流。東合穆夏河。西合米拉河庫塔福河穆克察河雅哈河阿尼河蒙古河。又南入於海。混同江口之北甯爾河。其南曰泥滿河底米河察克瑪河克拉穆特河提揚靄河湟湟里河額奇第河克模爾河僧克拉河布魯河瑚野克河都爾河濟瀨河額勒河約色河。俱出三姓城東境山中。又南曰瑚爾新河拉傅拉河額穆里河爾芬河。俱出甯古城東境山中。俱東流入於海。圖們江口之東彥楚河。又東曰哈濟密河額濟密河。綏芬河口之東乾溝子河。又東曰傅爾嘉哈河石頭河錫林河大烏濟密河小烏濟密河雅蘭河石人溝水夾皮溝水外富金河。俱南流入於海。三姓城北山中有索倫河。其南曰阿拉河。俱東流。其東曰瑪尼噶河吉特河鄂古河瑚圖爾河古第河。俱東北流。皆入於海。三姓城所屬海以外。當混同江口之東。有大洲?千里。洲之上。西有博和畢河汪艾河低巴努河溫忒呼河楚克津河楚拉河特肯河伊對河。俱西流。東有額里野河皮倫圖河薩伊河達喜河郭多和河瑪河努烈河啟社什河阿常吉河俱東流皆入於海。長白山在吉林城東南。小白山在吉林城東北。溫德亨山在吉林城西南。費德里山在吉林城南。錫赫特山扎木蘭呼勒山。俱在甯古塔城東。吉林西南至盛京奉天府界。北至黑龍江城呼蘭城界。西至內蒙古之郭爾羅斯前旗後旗。科爾沁左翼中旗界。南至朝鮮東及東北俱至海。_
奉天府圖說會典|ANON|賀編1827|卷一百十九工政二十五各省水利六|奉天府。在京師東一千四百六十里。盛京將軍及府尹治焉。府尹本屬府一。領廳三。州二。縣六。將軍城之在府境者十有一。治承德。其東興京城。其南遼陽鳳凰岫巖牛莊?州熊岳復州金州八城。其北開原城。開原城之南鐵嶺縣。其北邊外昌圖廳。牛莊城之東海城縣。熊岳城之南甯海縣。鴨綠江。自吉林合十二道溝。西南流入府界。又南栗子溝河梨河及三道河二道河頭道河。皆自其西北注之。稍西又南破城子河白馬郎河九郎堡河螞蟻河虎溝河榆樹溝水坌溝水。亦俱自其西北注之。又西南會佟佳江。又南當石河。自其西注之。折而西黃溝河長甸河安家灣河蘇子溝河鋪西河。俱自其北注之。又西會靉河。又南阿布河永安河載家木廠河。皆自其西注之。又南入於海。佟佳江。出府東北伊爾哈雅番山西南流。北合一小水。東合紅石拉子河。南合外頭拉子河。稍西哈爾敏河額爾敏河。自其北合南流來會。又南嘉勒圖河。自其西北注之。又南伊穆遜河瓦爾喀什河。自其西合東南流來會。又南東合烏勒河。又南西合理雅達河。又南東合瑪察河。又南小雅爾滸河大雅爾滸河小鼓河大鼓河。俱自其西注之。折東南注鴨綠江。靉河出靉陽邊門北。西南流出邊。復東南入邊。東合一小水。又西南出邊。西合三名河薩瑪吉河。又東南入邊。一水自其西邊外東流入邊來會。又東南草河出大峪山東南麓。東南流。經鳳凰城北。西合一水。又東南入邊來會。又東南西合三岔子河。稍南注鴨綠河。巨流河上源曰東遼河。即赫爾蘇河。出英額邊門外圍場北流。雅哈河自其東南注之。又西北經赫爾蘇邊門。折西南經昌圖廳北。又西南與西遼河會於科爾沁左翼後旗界。合南流入法庫邊門曰巨流河。經開原縣西。而南會葉赫河。又南經鐵嶺縣西北。鐵嶺河自其東注之。又經縣西而南。范河懿路河。亦自其東注之。折西。經輝山北而西。養息牧河。自科爾沁左翼前旗南流入邊來會。又經府治西而南會渾河。曰三岔河。又南經牛莊城西北土河出其東千山二水合西流經城北來會。又經城西而南。鞍山河出海城縣東南山二水合西流。經縣南來會。又西南北合泥河入於海。葉赫河上源曰哈達河。出英額邊門內西北流。經開原縣城東南。瞻河南北二源。出威遠堡門東邊外。合西南流。入邊經縣東來會。合西流經縣南注遼河。渾河出長嶺西麓。西流入邊。經興京城北而西。蘇子河出城東。西流經城北。又西北流來會。又西經薩爾滸城北。伊爾登河。自其東南注之。稍西。碩賓河。自其東北注之。又經撫順城南。而西南合拉古峪河高素屯河。又經府治南而西南合白鋪河十里河。又經東京城北。折西南會太子河。又西注遼河。太子河出?廠門東邊外。西流入邊。南合二小水。北合一水。又西湯河。自其東南注之。又經遼陽州城北而西。東南合一水。又西注渾河。蓋平縣城北一水曰耀州河。城南曰蓋平河。熊岳城南曰熊岳河。又南曰李官屯河。永甯監河。復州城南曰復州河。俱西流入於海。岫巖城北二水合南流。東納一小水曰大洋河。東合五道河入於海。大洋河之西。二水合南流曰小洋河。又西一小水。又西二小水合南流。俱入於海。又西二水合南流曰沙河。又西二水合南流。西合一小水。曰鉤兒河。又西。二水合南流。東西各合一小水。曰畢哩河。俱入於海。金州城東一水南流曰澄沙河。其東大沙河。又東清水河。又東望簪河。又東一小水。俱南流入於海。輝發河出長嶺東麓。東北流。入吉林輝發城界。輝山在承德縣北。千山在遼陽州南。窟窿山在鳳凰城南。大峪山在鳳凰城西北。旅順山在甯海縣南海中。長嶺在英額門東外圍場。府西界錦州府。北界內蒙古科爾沁之左翼中旗後旗前旗。東北界吉林。東南界朝鮮。南界海。_
盛京圖說會典|ANON|賀編1827|卷一百十九工政二十五各省水利六|盛京在京師東。其南為東京。其東為興京。奉天府尹本屬府一。所屬府一。盛京將軍本屬城一。所屬城十三。治奉天府。西為錦州府。其西北邊門十二。在西曰鳴水堂門。迤而東北曰白石嘴門。梨樹溝門。新臺門。松子嶺門。九關臺門。清河門。白土廠門。章武臺門。法庫門。布爾圖庫門。赫爾蘇門。其東邊門六。在北曰威遠堡門。迤而東南曰英額門。汪清門。?廠門。靉陽門。鳳凰門。鳳凰城當鴨綠江口。南為大海。東接朝鮮界。迤西至金州城南。折而北。經復州城。熊岳城。?州城西。又北為遼河口。又西為大淩河口。又經錦州城。南為小淩河口。又西接直隸界。鴨綠江自吉林西南流入境。東岸為朝鮮界。西納十餘水。及佟佳江靉河。入於海。遼河上源曰東遼河。西遼河。東遼河出興京東北邊門外西流。西遼河自內蒙古游牧東南流來會。合而南入邊。曰巨流河。西合養息牧河。東合開原城南諸水。及渾河土河鞍山河入於海。大淩河。小淩河。俱在內蒙古游牧南流入境。夾錦州府治。而南入於海。啟運山。在興京城西北。天柱山。在承德縣東。隆業山。在承德縣西。北至內蒙古游牧。東北至吉林界。西至直隸界。東南至朝鮮。南至海。_
西甯青海圖說會典|ANON|賀編1827|卷一百十九工政二十五各省水利六|西甯辦事大臣駐西甯城。在甘肅省西南六百七十里。至京師四千六百七十四里。所屬青海和碩特部二十一旗。綽羅斯部二旗。輝特部一旗。土爾扈特部四旗。喀爾喀部一旗。凡二十九旗。環青海而居焉。其西南為玉樹等土司。凡三十九族。西甯府之西五百餘里。有庫可諾爾。蒙古語即青海也。其東北岸為和碩特東上旗。東岸為和碩特南右翼後旗。東南岸為綽羅斯南右翼頭旗。南岸為喀爾喀南右翼旗。西南岸為和碩特南左翼後旗。西岸為和碩特北前旗。西北岸為綽羅斯北中旗。北岸為和碩特北右翼旗。和碩特東上旗之東。為和碩特南左翼末旗。和碩特北前旗之西。為和碩特南左末旗。其西南為和碩特西前旗。皆在布喀河南岸。西前旗之西北。為和碩特北右末旗。在布喀河源。其西為和碩特北左翼旗。東上旗之西北。為和碩特前左翼頭旗。在大通河南岸。其北為和碩特西右翼前旗。在大通河北岸。綽羅斯南右翼頭旗之南為輝特南旗。其西為和碩特南右翼末旗。俱在黃河北岸。又西為和碩特南左翼次旗。又西為和碩特西後旗。其南為土爾扈特南中旗。其西為土爾扈特南後旗。其南為土爾扈特西旗。俱在黃河西北岸。輝特南旗之南。踰河為和碩特南右翼中旗。其南為和碩特前頭旗。南當黃河之曲。其西為土爾扈特南前旗。南臨黃河。其北為和碩特南左翼中旗。西臨黃河。西前旗之西南。為和碩特西左翼後旗。又西為和碩特西右翼後旗。又西為和碩特西右翼中旗。三旗俱跨柴達木河以居。青海南北受十餘水。最大者曰布喀河。上源曰喀喇錫納河。出和碩特北右末旗之北額枯山。東南流。西合英額池沙爾池水。又東經和碩特西前旗。和碩特北左末旗。北合西爾噶河濟瑪爾台河。瀦為海。大通河出青海西北之阿穆尼尼庫山。南北合十餘水。東流經和碩特前左翼頭旗。和碩特西右翼前旗。入甘肅西甯府界。博羅沖克克河出青海東北之察罕鄂博圖山。東流。折而東南曰北川河。入甘肅西甯府界。崑崙河出其南山。四水合東流。亦入西甯府界。為西甯河。黃河自羅布諾爾伏流至噶達素齊老山復出。是為黃河。重出之源為阿勒坦河。東流穿鄂敦他拉海而東。瀦為扎凌海。又東為鄂淩海。南合鄂羅庫河圖爾根河。折而南。又東流。南北合十餘水。經積石山南。又東北。三崑都崙河自四川松潘廳西北流注之。折西流繞積石山東及北。經和碩特前頭旗。土爾扈特南前旗。南合十餘水。北合哈柳圖河。小哈柳圖河。又北經和碩特南左翼中旗。圖生圖河出其南山。西合德爾多河。北流來會。又北經土爾扈特南中旗南後旗。西合結博河呼呼烏蘇河。西合碩爾渾河哈克圖河。復東流。經和碩特南右翼末旗。輝特南旗。南合烏蘭河及數小水。入甘肅蘭州府界。柴達木河出河源之北曰扎遜池。西合阿拉克池水。西北流。格德爾古河烏蘭烏蘇河布隆吉爾河俱自其東注之。又西入於沙。雅江上源曰瑪楚河。出固察土司之南。東流。南北合十餘水。入四川雅州府界。金沙江上源曰木魯烏蘇河。出黃河源之西南。與西藏接界之巴薩通拉木山。東北流。南合拜都河阿克達木河匝伯輝河。西合喀齊烏蘭木倫河扎克托乃烏蘭木倫河那穆齊圖烏蘭木倫河。折東南流。南北合十餘水。曰布壘楚河。入四川雅州府界。匝楚河上源曰格爾吉河。出格爾吉土司之南。東南流。東西合數水。又南入西藏界。為瀾滄江。匝楚河之南。二水合東南流曰鄂穆楚河。亦入西藏界。索克河出蘇魯克土司之西。東流。一支渠北出。為多增爾池。正渠東南流。亦入西藏界。沙克河出巴薩通拉木山。南流。折東流。西合庫蘭河。亦入西藏界。庫賽池在玉樹土司西北。東流入於沙。博爾池在和碩特北左末旗境。沙爾池在和碩特北右末旗境。西尼池在和碩特南右翼末旗境。鹽池在和碩特西後旗境。額勒蘇池在和碩特西左翼後旗境。木素鄂拉。蒙古語雪山也。即積石山。在阿里克土司之東。魯察布拉山即西傾山。在和碩特南右翼中旗之東南。枯爾坤凡三山。曰阿克坦齊欽山。曰巴爾布哈山。曰巴顏喀喇山。在玉樹土司之東。其東南峰為噶達素齊老山。蒙古語謂北極星石也。青海東北至甘肅之甘州府肅州安西州界。東至甘肅之西甯府蘭州府鞏昌府界。東南至四川之松潘廳雅州府界。南至西藏界。西北踰大戈壁。至甘肅之鎮西府迪化州。及伊犁所屬喀喇沙爾城界。西至大戈壁。_
黑龍江圖說會典|ANON|賀編1827|卷一百十九工政二十五各省水利六|黑龍江。黑龍江將軍治齊齊哈爾城。在吉林北一千七十二里。至京師三千三百七十七里。領城六。齊齊哈爾城之東南呼蘭城。其北布特哈城墨爾根城。其東北黑龍江城。其西呼倫貝爾城。嫩江出墨爾根城西北伊勒呼里山。二水合東南流。西合伊什肯河折東流。北合納納爾河額爾赫肯河。西合拉都里河多布庫爾河貝爾河。東合哈羅爾河中科河謨魯爾河謨納爾河和羅爾河。經墨爾根城北。折西南流。甘河出其西山。二水合東流。北合呼裕爾河來會。又西南經布特哈城東稍南。納納穆爾河出其東山。二水合西流。北合一水。努敏河出其西山。亦二水合東流。北合三水。南合畢拉河格尼河俱來會。又西南阿倫河自其西北二水合東南流注之。又經齊齊哈爾城北。及西。又西南。雅爾河出其西北山。五水合東南流。西合濟沁河。分二支津俱來會。又南。穆爾河自其西北二水合東南流注之。又東南入內蒙古杜爾伯特旗界。嫩江之東曰瑚裕爾河。出齊齊哈爾城東山。二水合西南流。亦入杜爾伯特旗界。瀦為察漢泊。又東曰呼蘭河。出呼蘭城東北山。西南流。北合一水折西。又西南流。北合瑚拉庫河額伊濟密河額伊渾河納敏河。又經呼蘭城西通肯河出其西北山流往之。又東南入吉林阿勒楚喀城界。注混同江又東曰吞河。出佛思亨山西南麓。南流。西合伊春河河東流。北合喀穆齊河。西合紅科河。又東北合和河穆遜河土河。入吉林三姓城界。吞河之南曰巴蘭河。南合一小水。亦東流入三姓城界。俱注混同江。黑龍江上源曰敖嫩河。自喀爾喀車臣汗部東流。經雅克薩城西境。安巴格爾必齊河卓魯克齊河烏魯穆河。俱自其西北注之。又東會額爾古訥河。又東南合墨河。又東格爾必齊河鄂爾河鄂爾多昆河烏爾蘇河。俱自其西北注之。又經雅克薩城南。而東波羅穆達河自其西北注之。折東南。額爾格河巴爾坦河。俱自其西北注之。又東南會瑚瑪爾河。稍東北。合淘斯河。又經烏魯蘇木丹城南而東。西合滾河。北合庫倫河額蘇里河。又南西合三小水。與精奇里江會。又經黑龍江城東。愛琿城西而南。西合坤河。又東南。西合博科里山水。北合謨里爾克河博屯河。又南。遜河占河出其西山。合東流來會。又東南科爾芬河自其西南。二水合東北流注之。又東卓倫奇河出其北山。三水合南流。東北合牛滿河。折西南流。東合賽拉穆河來會。又東北合哈拉河庫爾圖爾河珠春河庫魯河畢占河。南合烏伊河富河布倫山水扎伊河集達河。又東入吉林三姓城界。注混同江。額爾古訥河上源曰呼倫池。喀魯倫河自喀爾喀車臣汗部卡倫外。東北流入界瀦焉。鄂爾順河亦自車臣汗部貝爾池北出入境來會。稍北東會哈拉爾河。北出為額爾古訥河。東北流。西合霍爾津池水。東合蒙克西里河和倫河眉勒爾喀河謨里爾肯河牛爾河伊穆河。又北注黑龍江。哈拉爾河上源曰特諾克河出呼倫貝爾城東山。二水合西流。北合扎敦河。又合北來一水。又西依奔河出其東南山。二水合西北流。南合輝河來會。又東北經呼倫貝爾城東。墨勒根河出其東山。二水合西流來會。又東北瀦於呼倫池。貝爾城上源曰喀爾喀河。出呼倫貝爾城東南特爾根山。為達勒彬池。西流。南合安巴喀爾渾河。北合古爾班賽堪河。又西南合訥墨爾根河和爾和齊河。折西北流。出卡倫瀦為貝爾池。接喀爾喀車臣汗部界。瑚瑪爾河出黑龍江城西伊勒呼里山。四水合東流。南合塔哈河。又合北來二水。稍東。南合倭勒克河。又東北注黑龍江。精奇里江出外興安嶺雅克薩城北境山中。東南流。欽都河出其東北山。二水合西南流。北合一水。東合二水來會。又東南鐵牛河上源曰甯尼河。出其北山。東西合五水南流來會。又東南西林穆迪河出其北山。西南流。北合陽奇尼河。東合楊山水。西北合納拉河。折東南流。東北合翁額河來會。折南流。西合一水。東合托謨河貝屯河。又南經愛琿城北。注黑龍江。綽爾河出呼倫貝爾城東南特爾根山。三水合東南流。西合那爾什河。及索岳爾濟山水。入科爾沁右翼後旗界。雅克山在齊齊哈爾城西北。內興安嶺。繞墨爾根城東西。外興安嶺在黑龍江城北。接俄羅斯界。伊勒呼里山在墨爾根城西北。索岳爾濟山在呼倫貝爾城南。喀穆尼山在黑龍江城南。佛思亨山在呼蘭城東。南至吉林界。西至喀爾喀車臣汗部界。西南接內蒙古之烏珠穆沁左翼旗。科爾沁右翼中旗前旗後旗扎賚特旗。北至俄羅斯。_
上總漕徐公開澗河書|馮景|賀編1827|卷一百十二工政十八江蘇水利中|?聞有非常之人。必有非常之功。捍大患。興大利。事在宜行。毅然起而圖之。獨斷不煩於再計。而大功必慮其萬全。乃克有濟。今秋淫雨彌旬。三城水溢。舟行?上。蛙鳴?中。淮民困於昏墊。蕩析離居者殆半。究其所以。皆澗河淤塞日久。三城水無所洩故也。夫三秋多雨。亦天行之常耳。連綿才一月。而城不浸者三版。斯以危矣。今加以不可知之天災。江星數動。而月常離畢。將民盡為魚。欲不寒心得耶。澗河受淮安三城之水。由軋東溝七十餘里至射陽湖以入於海。凡數百年於茲矣。自澗河失浚。水面高於城中者累尺。城中有水。積而不流。涓滴待其自涸。反懼外水之侵。而堅塞水竇以拒之。日復一日。習為故常。因是興文閘雖設。而年年牢閉不敢開。夫是閘固淮之生方也。閉生方之水。毋使入內。積止水無由出。辟如人之一身。下不得解。而上不敢食。塊然尸居。生意盡矣。宜淮民之窮也。猶聞長老言。疇昔澗河通時。米薪百貨。輻輳東關之外。道便而民利。興文閘不閉。故閭閻血通而生計盛。則是河之所係。概可知也。今秋久雨決隄。山鹽高寶邳宿睢?諸州縣。田廬漂沒。畜牧陸沈。老弱填溝壑。丁壯流離轉徙。魚潰鳥散。賴明公疏請蠲賑。市?省粟。立平糶法。餘民得以更生。然愚為淮民生齒幸者。尤在明公以開澗河為己任。?蠲賑市粟。可暫而不可常。而茲河一開。後有萬年。坐食仁人之德無窮矣。且此役之在今日有七便而擅四利。請為明公陳之。凡民可與樂成。難與慮始。非常之原。黎民懼焉。今者人心苦潦。欲得澗河洩之。甚於望歲。春夏水發。力無所施。霜降水涸。則不煩申令。人人樂役。其便一。且濬淤河。較之堵塞決口。加築隄岸。事體?異。堵塞則有椿柳葦●之費。加築則有採石辦灰通甓相杵之勞。今濬淤不過掘去河身壅土而已。其便二。河工役夫。遠者百里。近亦數十里。今沿河莊農。皆可應募。各為近阡田園計。非同勢驅刑迫者比。用力自奮。其便三。河夫工銀。每日例給四分。隄岸衝決無常。多有後患。今應募之夫。事竣即罷。無追賠之累。日得四分。民喜過望。其便四。鹽城漕糧。原自澗河輸淮。近以河淤故。反就淮糴米充數。姦儈高下其手。鹽民苦之。澗河一通。舟楫可達。則民自以本色供正賦。折賈採買之弊孔盡塞。其便五。欲開澗河。應先遣廉幹官踏勘。支河幾條。通達某處。縱橫幾何。以河工挑土方之法計之。每夫一日約挑若干。共計該夫該銀若干。確有成章。然後不惜命駕。復覈了然。委員分管。事關考成。官吏奉公。胥徒畏法。可以計日成工。其便六。近又訪於故老。得明萬歷二十二年開濬澗河碑記。其載澗河肇自宋人疏達三城積澇。通達各鄉舟楫。厥利匪細。歲久淤塞。至萬歷三年。總漕王公開濬。議每年動支本府四稅銀兩為修費。著為定規。後因河潰范家口。澗河復壅。至二十一年。總漕尚書李公三才。採鄉民任勳等議。自龍王廟濬至受河寺。計長三十里。面闊四丈。底闊二丈。深七尺。仲冬畢工。明年春。復自受河寺下接車家橋。東至射陽湖。計長三十里零二十丈。開挑深闊如前式。復於城西興文閘開一涵洞。引漕流由城中與市河聯絡。入於本河。又於河澨適中處地名郭家舍建閘。以備蓄洩。仍行山陽縣佐貳官一員。專管歲修。年加深浚。即歲修銀兩不敷。不妨請增。以求永利。既有故事可考。準而行之。其便七。有此七便。宜乎令未下而懽聲載道也。嘗稽昔賢多以凶年興大役。如范文正守杭郡。值歲饑。力請發粟行賑。兼諭各寺觀大修浮屠老子。工作?興。或譏不急。公曰。吾以食貧民也。蘇文忠亦然。值杭大旱饑疫。浚二河。濬六井。築西河長隄。南北徑三十里。以通行者。全活萬計。他如顏魯公守撫州。治陂灌田。汪綱知蘭谿。大興水利。王安石為鄞令。築堤濬塘。皆以歲歉舉事。今濬澗河。藉活饑民。工易成而民得食。此一大利也。__水之災甚於旱。旱無田禾。廬舍猶在。今皆漂沒。不保一椽。壯者散而之四方。難復本業。今於澗河兩旁。相度隙地。草創廠舍。招集流亡。有願食其力來赴土工者。命詣所在。有司報名注冊。俟開工有期。照名安插。給粟給錢。則饑民歸之如流水。不致遷土而大去其鄉。漢時尚有募民徙塞下以實廣虛者。今去幽谷而遷喬木。不離土著。十年生聚。成邑成郡。此二大利也。語云。饑寒至身。不顧廉恥。慈母不能有其子。君安能以有其民哉。故不地著則離鄉。輕家亡命。相聚而為盜。此大可慮也。今誠棲?有所。資生有基。復業有望。非甚無良。豈甘自絕。從茲犬不夜驚。民皆安枕。此三大利也。澗河一水。遠通高寶興泰諸州縣。土皆宜稻。兼饒魚鹽蒲葦之利。此河開。則米薪之船。往來絡繹。商賈道便。百貨流通。又可藉沿河居民。於隄閘處所。謹啟閉。時蓄洩。可以變斥鹵而為沃野。此四大利也。古人於治河救荒。皆云無奇策。今明公一舉而兼二奇。得七便而開五利。百世之後。猶將載德。豈特七邑三城拜賜而已哉。_
下河末議|徐旭旦|賀編1827|卷一百十二工政十八江蘇水利中|淮揚南襟大江。北帶黃河。西仰淮流。東俯滄海。其間延數千里。諸水注匯。夙稱澤國。而運河一線。自北而南。橫亙其中。西則恃武墩高堰周橋翟壩為之障。北更使淮出清口。合黃入海。而淮揚得以甯居。東則恃范隄外諸海口為之洩。使高寶山鹽興江泰諸邑之水。循其地形高下以派分之。而七邑得以安堵。南則芒稻白塔兩河。分西水以入江。亦可洩水之二三。此其梗概也。即下河形勢而言。西南高而東北低。若廟灣海口。若天妃石。入新洋港海口。皆在東北流散。若丁溪海口。若白駒等場。會入?龍港海口。亦皆在東北流散。其安豐以南諸場。雖有海口。而西北之水。併不南趨。此西北高而東北低之明驗也。海口既得所歸。應各尋河以導之。自廟灣而上。則有?溝鬚溝東塘西塘射陽。以引澗河岡門。臨澤廣洋。以引子嬰界首諸閘隄水。自白駒丁溪諸場而上。有車路白兔海溝三河。接高郵運河。以引城南一帶滾隄閘水。以上支河不一。絡相通。其間疏導之法。開新不如循舊。築高不如就低。迤遠不如取近。因勢利導。逐節疏通。一由廟灣逆流而下。約洩水十分之四。一由天妃石順流而下。約洩水十分之三。其餘一分。芒稻河導之入江。至海口迅流。滔滔東注。此又素所目睹。必無海面高於河面者也。若夫串場一河。綿亙范隄。既為鹽艘利涉。又會引諸湖水傳送各場。以此海口最為關鍵。而河身淤墊。亟宜開濬。海口既導。引河既疏。自上流以至下流。必首尾貫徹。停洩有方。若夫上而涇河黃浦子嬰間。原有通河減水閘。下而諸水口。原有各場蓄洩諸閘。併應修建。使上下相應。隨水消長。以時宣洩。則水得長流。潮無內灌。永杜淤沒之患。亦無旱潦之憂。萬世樂利賴此矣。_
大挑運河疏揚州府志|御史徐越|賀編1827|卷一百十二工政十八江蘇水利中|淮揚一帶內河。原係人力開鑿。以黃河挾沙之水。既奪淮水南下之位。灌入天妃閘。而內河淺隘。水緩沙停。數十年來。運河之底。墊高益甚。而東西兩岸。每年逐漸加增。隄薄土浮。何恃不潰。且也運河淺阻。淮湖相連。不能宣洩使速歸江。以致沿隄地方屯蓄為災。如欲運道永通。民無水患。必實實大加挑濬。將河泥盡移兩岸隄外。惟令平厚。不許增高。其迂迴三百里內。土性之剛柔沙油。地形之高下闊狹。山陽與寶應不同者。以近湖遠湖也。寶應與高郵不同者。以高郵有通湖水口連設兩閘。而寶應無之也。高郵與江都不同者。以江都有稻河瓜洲鎮儀徵縣入江之口。而高郵又諸水之所鍾也。何處當束之使狹。何處當濬之使深。何處當先施畚鍤。何處當相度水平。應直挖者。當計土以分方。應水刷者。當逼岸以瀹底。訪知熟諳之人。詳審預定。不致措置孟浪。有始鮮終。則開銷一分錢糧。即得一分實濟。不必別議宣洩。而運河既已深通。入江自爾湍速。上而天庾通濟。下而地方民生。皆有裨益矣。__沿海閘河議揚州府志_揚州瀕河諸邑。惟江都地勢稍高。寶應次之。高郵為中窪。泰州亞於高郵。至興化直如釜底矣。其沿海各場。地勢南高而北窪。故鹽城又居興化之下流。而?水皆趨東北。職此由也。或謂沿海高於內地。殆不其然。大都各場與高江地勢略相等。察水平可見。祇因興泰二邑獨處窪下。故聚水而不能洩。其害較他州縣更深且久。各場諸閘圮廢。運鹽河到處淤塞。西水東注而不知所歸。則瀰漫民田。長為澤國矣。舊制諸閘。經畫周詳。各流分派井井。不獨正河寬大。即支流旁洩之處。口面皆闊數丈。今已漸成平陸。水行地中之謂何。尚何水利之可言哉。他邑之水。治之四境之內。興化之水。治之四境之外。若下流之海口。其在境內者。止白駒小海諸場東行一路。而在境外者。則射陽神臺。與夫鹽城之石天妃口也。沿海諸場。地勢既高。水勢平緩。一旦破隄決防。西北洪流。滔滔下注。必非東偏數閘所能聚洩。故議開河垛之車兒埠。固迂遠無當。即議開白駒之牛灣河。亦僅能洩釜邊之水。而釜底瀦積之水終不克去。是以向來言水利者。必以射陽湖為諸州縣之尾閭。射陽受涇河子嬰溝諸路之水。由朦朧口直達廟灣。乃入海第一門戶。自明萬歷三年。河決黃浦。獨沙墊入內地。湖始淤塞。後屢開屢淤。今幾化為平陸。施工亦難矣。無已其議石天妃二口乎。石口在鹽城縣東。天妃口在鹽城縣西北。俱起興化。由岡門十八里至鹽城。其迤東則下石口。其自登瀛橋繞而西。則下天妃口。俱入新洋港歸於海。舊置石閘啟閉。此洩水故道也。鹽人以形家言不利風水。遂潛加修築而塞之。至　本朝康熙十二年。洪水衝決。二閘潰開數丈。駛流入海。及奔湍稍平。海沙驟漲。二閘之填淤者又如故。此非二閘之不能洩水。?河身未盡濬。而石閘不早建之故也。按興化鄒莊至界河。界河至岡門。其路最徑而直。宜開其狹隘。濬其淤淺。俾疏通無阻。而又建置閘板。水大則啟閘以導河水之出。水小則閉閘以遏海沙之入。如此。庶宣洩有路。而數州縣獲享水利乎。要而論之。射陽神臺行水之正路也。石天妃其路稍偏。而亦捷徑也。沿場諸口則支分派引。而非洩水之通塗也。人知高寶邵伯河隄為下河州縣之門戶。高堰翟壩又上河之藩籬。藩籬不固。門戶因之失守。固也。殊不知射陽諸湖。喉也。高寶諸土田。腹也。海口。尾閭也。灌於喉而漲腹。所必至者。況多其入。少其出。大於口。小於尾閭。而能不洚洞滔天也乎。緣歲久湮塞。豪強盤踞其間。煽惑眾聽。謂開之將不利於商若?。且恐生奸人窺伺。抑思為居人計。獨不可就附近之地。因下而別為澤乎。至民?田在范公隄內。豈海潮所能驟侵。又何有於鹹水傷禾。淡水傷鹽之說乎。況濬而深之。煮海者得不負戴而舟焉。利當不在民後。抑海口僅取出水。勢不等於大洋。帆檣難以競渡也。此誠萬世永賴之休矣。_
廣湖水歸江諸路疏乾隆二十七年|劉統勳|賀編1827|卷一百十二工政十八江蘇水利中|臣等仰蒙　　皇上訓示。前往高寶甘泉運河。相度疏洩機宜。沿途查勘。測探運河水勢。現在深通。至湖河之水以壩為來源。以江海為去路。而歸江多一分之水。即下河受一分之利。臣等遵　　旨查勘運河歸江之路。自邵伯以下。向設有灣頭閘壁虎橋鳳凰橋西灣頭東灣壩金灣滾壩金灣六閘共七處。俱係宣洩湖水。由鹽河歸寥家溝石羊溝董家溝芒稻閘等四河。分流下注。茲細加查勘。內如灣頭閘洩水最暢。壁虎橋河僅長一百餘丈。即與灣頭閘河相連。鳳凰橋河兩岸陡崖。歷來積土甚高。難以展寬。且該處磚木橋三道河面已寬十餘丈。足敷分洩。均不必另行辦理外。查金灣壩引河。係上年新挑。該處緊接六閘。地居上游。而董家溝下注。宣洩湖河。最為便捷。惟是滾壩寬五十丈。測量河身寬十五丈。河底寬八丈。尚覺未能暢達。又金灣六閘。舊有鹽河。由芒稻閘歸江。最為寬深。從前原係與金灣壩之水匯歸入江。去路甚暢。今金灣滾壩既另挑新河。該處六閘。金門尚存其舊。僅寬十丈八尺。未免來源過窄。又東灣滾壩。先於乾隆二十三年落低三尺。西灣壩未經並落。宣洩不暢。以上三處。臣等公同商度酌議。將金灣壩新挑引河。再行量為展寬。以河底十丈為率。河身下游。地勢稍仰。亦應一律再加挑濬深通。使有建瓴之勢。六閘鹽河。舊為歸江水道。向設南中北各三閘。河頭築堤。分為三路。匯歸一處。其北閘二門。為運鹽要津。南中二閘。閘底較高。原係相機蓄洩。較之滾壩過水。尚覺遲滯。應將北二閘仍留以濟鹽運。自中閘迤南。添建石壩三十丈。並將中閘照舊存留。與北閘相隔二十四丈。閘下土堤。再行量為接築加長。並酌挑引渠以順水勢。其下注之水既與鹽運並無妨。而盛漲之時湖水得以暢達。西灣滾壩。照東灣一體落低三尺。并於西灣河頭酌挑寬深。以導引水勢。如此則高寶諸湖歸江之路並增。宣洩之形益暢。實於下河民田廬舍大有裨益。_
揚州水利論揚州府志|ANON|賀編1827|卷一百十二工政十八江蘇水利中|高郵州境之西。南連郡中。以至滁泗天長諸山。地勢為高。東北諸湖蕩。與山陽寶應鹽城相接。地勢最下。其高者水之所出。其源有七十二澗。下者水之所歸。凡七十二澗之水。皆匯於三十六湖。汪洋浩蕩。方二三百里。循湖而東。有河曰運河。有堤曰平津堰。凡田地在堰西者曰西上河。在堰東者曰南下河。以西高於東也。南北下河之間。又有河曰運鹽河。其隄曰東河塘。凡田地在塘南者曰南上河。塘北者曰北下河。以南高於北。故南不曰下河。而亦曰上河也。堰有閘數座。塘有斗門石涵洞數十處。遇水。則西河藉南河北河以為之洩。遇旱。則南河北河藉西河以為之溉。言郵之水利者。不外乎此。然郵之上流有淮黃。恃高堰周橋翟壩為之障。下流有海。恃廟灣白駒丁谿等口為之洩。倘上下流不治。郵亦不得自主。且運河西當湖衝。東?於城。今隄益高。水益上。始則田低於河。繼則城處隄下。郵民休戚。係於此焉。綢繆經畫。前人之章牘具在。?可忽乎哉。__興化縣。環縣皆水也。或為谿。或為河。或為湖蕩。縈繞於數百里。而城郭居其中。洵哉澤國矣。且水之來也。西北從寶應之廣洋湖。西從高郵之海陵谿。西南從邵伯之艾陵湖。南從泰州之蚌沿河。東從各鹽場之梓新車路諸河。將欲東注於海。必先取道於興。而水之去也。僅達於鹽城一路。漸次而入於海。是來多而去少也。興地勢之窪下。如在釜底。西下東高。又如側釜。是來易而去難也。議者咸以多開海口為籌興良策。然使上流不治。淮黃之奔湍急下。縱有海口以為疏濬。而徑路紆遠。河道淺隘。譬以瓶罌之口。欲其驟納百斛之水。未有不橫溢於四旁者。曩時歸仁隄決。興城之不浸者三版耳。境內魚鹽之產。安能蒙業。況瘠田多困波臣。或少有收穫。以暫給饔飧。幾見有茨梁之慶哉。今幸上流之隄堰堅固。南北之串場河道疏通。白駒丁谿草堰諸海口。暢流無阻。庶幾傾釜底而出之。可以轉來水為去水。百餘年水之為害於興者。其無憂乎。從來利害不並立。水害既除。斯可徐圖水利矣。__寶應縣。繞城西為運河。其西南西北。皆水鄉也。史稱魏將軍鄧艾作白水塘。立屯。可溉田萬二千頃。唐長慶中。猶鑿大府涇以溉塘。南宋時屢議修復。不果。是塘利之不講久矣。運河為轉漕通津。河隄接氾光白馬諸湖。往日上資輸輓。下潤田園。且茭蘆魚蟹。為利甚夥。迨淮黃不循正道。漲湖潰隄。惟寶應受害最先。議者皆以開子嬰溝濬射陽湖為洩水入海之策。及子嬰開矣。而水勢不減。射陽濬矣。而淤淺如故。或且尤前言之不效。然西隄隔斷河水。溝閘僅能洩漕河之一線。沿海各場。閘港閉塞。溝之下流。何由暢達。而射陽赴壑之要衝。未經講求。以致水流迂緩。積沙不能漸洗。行不力。非言不效也。今此溝已建滾水大壩。更屢疏下流以及海口。況上流陽防永固。淮水安瀾循規。以為善後斯可矣。至於弘濟河之撈淺勿懈。通湖閘之啟閉及時。安不忘危。又在經理之得其宜耳。__泰州。自郡城灣頭折而東者為上河。自高郵邵伯灌注於東北下鄉者為下河。其上河自斗門入州境。距州僅二十五里耳。下河水道三支。一自新城殿折而東北者。經於谿秦潼西谿以抵各鹽場。一自新城殿折而直北。經魚行以至港口鎮。又至凌亭閣。與興化分界。一自新城殿折而西北。則盡於樊汊。與江都接壤焉。上河之高田常苦旱。下河之低田常苦澇。且上下河鹽艘千萬。絡繹於途。而不講開濬以為瀦蓄。苦於澇者輒轉瞬而亦苦於旱。然則言泰州水利者。惟在挑濬及時。瀦匯得所。固東西二壩。而使水有所制。疏串場河及海口諸閘。而使水有所歸。即白塔芒稻之河流。外洩之江。而運鹽河濬之既深。必不至淺涸。下河興化之隄。亦未必阻西方之水。勿復以曲防詬鄰封也。_
敬籌淮揚水患疏康熙六年|通政使經歷王明德|賀編1827|卷一百十二工政十八江蘇水利中|當今第一急務。莫重於水。除大河以北。河淮濟泗發源。臣未親歷。不敢妄陳。若淮揚為淮黃下流。漕運咽喉。臣生長其土。受害極深。見聞最確。故其受病根源。知之亦最真。敬為我　　皇上詳陳之。臣思天下賦稅。半屬東南。由江達河。止恃漕河一?。察從前漕規定制。糧運行後。方淮官民船隻前進。時當五月。即閉天妃大閘。不容黃水溢入內河。以防流沙淤墊。其沿河額設淺夫。嚴勒限程。惟令濬河使深。幫隄闊厚。不許加高。致令運河受水有地。不知孰淺孰深。至故明末季。法則寢敝。不審前賢立法深意。惟以恤商為名。遂令商民船隻。盡得由閘。不問寒暑。晝夜通行。以致濁水直入內河。全河盡淤。新舊相承。遂忘漕規舊制。嗣後一切管河官吏。又復止知增隄。並不濬淺。殊不知運隄日增而日高。則河身日淤而日淺。更兼上流高堰。其石隄將盡之處。向係高厚土隄。日久年深。未加修築。遂致自周橋閘至白水塘周家壩止。二十五里之內。衝開大小各口。共計五處。有闊十餘丈。深至丈餘者。有闊十餘丈。深八九十尺三四尺者。淮水盡從高隄上流翟家壩一帶。竟入高郵寶應各湖。直射漕隄。是以內河之漕隄不能支全淮大勢。既從上流劈開水道。四路奔行。則下流清口等處。淮水之力漸減。不能衝刷黃河濁水。而黃河濁水反逆流入淮。凡淮水入河之清口皮家場一帶。盡係流沙淤墊。是以清口之淮水不能下。一遇水發。淮黃並漲。逐漸加隄。其高過於居民房屋。及遇颶風。勢力不敵。終歸潰決。廬舍田園。雞犬老幼。隨波盡逝。康熙四年七月初三日。龍風大作。高寶之民。男婦?沒。不可勝計。?隄岸過高。水力逾橫。勢所必然。固非修築不堅之罪也。及遇亢旱。又以河身淤墊。積水無幾。有司漕運為重。閉閘蓄水。涓滴不容小民為浥注灌溉之需。是以順治九年十年。江南全省大旱。高寶興鹽各州縣。隄下小民。田苗盡枯。固不必言。且有小民被渴而立斃者。此微臣伏處田間時所目睹。又非僅得於傳聞也。總緣淮揚沿河州縣。地處卑下。水出無源。更兼蓄洩無方。雨則一時皆集。旱則滴水不通。臣愚以為治淮規則。似應查照南河舊誌。酌議講求。仍當濬河使深。幫隄使厚。不應止於隄上加隄。止救目前。不思久計。然不復漕運過淮完後。五月即閉天妃閘舊例。將濁流洋洋流入內地。漕河亦旋濬旋淤。河終不可得而深也。不於高郵寶應山陽江都各漕隄單弱處所。量造滾水石壩。水大則預行宣洩。水小則實築固漕及高郵堰衝開各口。速行修築。將來水勢橫溢。去水無路。漕隄亦旋修旋潰。隄終不可得而固也。但實閉天妃大閘。從前漕河重臣。亦曾議及。多以奉差官兵。及商民船隻未便。未敢具疏題請。臣請比照濟甯境內天井石佛等閘事例。驗實部單。按時開放。似無不可。惟建造漕隄滾水石壩。實築高堰新開衝口。未免致費國帑。雇募民夫。然所利雖在軍國大計。實為下民永除疾苦。所需夫役。自應各州縣協濟。百姓自救身家。何辭力役。與其年年衝潰。歲歲起夫。困苦難堪。何如實力修築。共襄大計。以圖一勞永逸之舉。是固淮揚士民所心悅而樂赴者也。若夫長河所經。淮源所至。以及沂濟漳涇各處濱河地方。直省小民。受害當不減於淮揚。或更甚淮揚者。亦未可知。伏乞　　天語?部酌議。是否淮水關係最重。臣議有無可採。更飭河漕重臣。及直省督撫大臣。嚴飭管河官吏。悉心體訪。詳考河誌。通權酌議。一切河道。如何而後疏防兩利。如何而後蓄洩兼資。當此未雨綢繆。自應事半功倍。將水土平而後民生奠。樂利之休。不難立見於今日矣。_
洩湖入江議道光三年|高郵州知州葉機|賀編1827|卷一百十二工政十八江蘇水利中|竊洪澤湖之水。洩于寶應高郵邵伯等湖。由運河各壩。淹及下河州縣。高郵地勢實當其衝。運河東堤五壩。而高郵居四。是以受水最先最甚。溯自黃河奪淮。淮水盡歸洪澤。而黃河各閘壩盛漲減洩。又趨洪澤。淮黃同入。洪澤之患滋大。不得不開兩壩三河。合淮黃而入高寶等湖。每逢壩水暴至。湖面與運河一片。漕堤民命。節節危險。是以前人籌議於高郵建設南關中新車邏等四壩。由下河各路東至范公堤之少海丁濱草?等閘。歸范公堤外之古河口王家港二河入海。此湖水入海之道也。甘泉縣邵伯鎮下於運河。建設金灣六閘。鳳凰壁虎灣頭等閘。使湖水東南入江。各閘下之廖家溝董家溝石羊溝芒稻白塔等河。皆入江之要道也。但自高郵至范堤各閘二百里。堤外至海。又一百七八十里及二百里。頻年壩水下注。堤內之河。間段淤阻。堤外之古河王港。亦久已淤塞。涓滴不能入海。機昔曾身歷其地。訪之土著。僉稱近年高郵壩開。水流一月。尚不到堤下之串場河。兩三日間。溜尚湍急。後則漸緩而平。以致運河一?單堤。內外交病。萬一堤根浸透。百里長堤。難保無事。且開壩能先期出示。民猶知避。若黑夜倉猝。一概淪溺。識者常惴惴焉。竊謂海口不通。既難挑辦。其各邑田圩。則小民自出財力。築圍田作。壩水一至。極力保護。若欲毀平。勢必激生事端。為今之計。不能入海。惟有導之入江。入江即入海也。考乾隆二十二年。嵇相國協辦總河時。曾奏言湖河水勢歸江近而歸海遠。歸海則紆迴。歸江則逕直。多一分入江之路。則少一分入海之水。今查邵伯以南。運河歸江之路。董家溝石羊溝廖家溝芒稻河金灣六閘金灣壩東西灣壩鳳凰橋壁虎橋灣頭閘等處。共寬不及二百丈。河道年久淤窄。洪湖二壩三河。計寬三百數十丈。加以蔣家壩十八丈。是去水僅及來水之半。無怪歸江雖有其路。而連年漲易而消難也。機謂入江之利有四。稍不便可轉而為利者有一。高郵四壩。至海口凡四百里。分挑各河。每河須挑四百里。若入江應挑之河道。不過三十餘里至四十餘里。較入海之路十僅得一。錢糧省而蕆工速。利一。一晝夜水行可五六十里。高郵壩開一月。水尚不到范堤。堤外至海。尚有二百里。其遠可知。今入江止四十里。路近則水行疾。一日行數日之水。消減必速。利二。治水無他法。順水之性而已。水性無不就下。地勢河形。自寶應至揚州。由高而下。本年八月。高郵啟南關壩。湖水誌椿深一丈三尺五寸。同日。下游揚糧廳具報。水漲至一丈七尺四寸。形勢高下。此其明証。至江口自必更低。導之入江。勢如建瓴。利三。百姓耕田而食。所謂以民自養則有餘也。　國家歲入有常。豈能使災民歲歲仰給倉廥。今災緩遞緩。費以億計。緩數積久。仍歸邀免。若計歷年賑蠲之費。以挑歸江之路。　朝廷既紓司農之急。小民亦免墊溺之災。利四。其稍不便者。人字河芒稻河為入江眾水會歸之地。亦為淮南鹽艘經由之路。故閉閘堵壩。則運鹽利而歸江之路閼填。若開閘洩湖。則江路通而運鹽之船淺阻。欲求兩利。惟有照嵇相國奏議。以芒稻西閘底為度。挑深五尺。使運鹽河長存五尺底水。以利運行。則各閘壩可長啟放。既利河工。亦無損運鹽。且通江路暢。下河州縣可以永免水患。__乾隆二十三年奉　　旨嗣後芒稻閘。永遠不許再下閘板。業經恭刊　　上諭。立碑以照遵守。夫洪湖驟漲。臨時始圖宣洩。故至壅滯難消。若能長年開放。俾高寶等湖底水不大。雖洪湖驟漲。亦有益無害。今能照挑深五尺之議辦理。則不惟無礙鹽舟。且轉而為兩利矣。或有慮導湖入江。恐江潮頂托難消。不知江淮與河。源流各異。互有盛弱。乃理之常。萬無湖河與江並漲之理。且潮由海至。海潮一月大小兩次。一日長盛亦兩次。大潮盛漲。不過數日。每日亦不過三五時。其餘則退潮可從江水而去。以江之大。豈有不能容二三百丈口門之水。使隨退潮歸海者乎。或又慮導水歸江。揚城當其衝。查揚州南瓜儀兩口。本湖河入江之路。只恐洩少來旺。或有溢及郡城之患。若將揚州北之各河道開通暢瀉。則瓜儀兩口。輸洩甚速。而何患及于揚城。此皆不足慮也。惟挑辦必籌經費。此役不易興舉。但歷歲賑蠲豁免積欠。計其費亦足相當。且眾水入江。下河永絕水患。從此正供無虧。緩蠲可免。是目前動用之銀。數年後不獨可以取償。且有贏溢也。否則如歷年泛濫民田。下河百姓。自築圩岸。以為救護。本年節令較早。尚可以水小搶救。一遇節遲水大之年。雖有圩岸。堵護不及。田廬漂沒。一望汪洋。士農寄民。悉捐溝壑。見者傷心。聽者酸鼻。此歸江之路。費雖不訾。似不容緩議者也。至挑深運鹽河五尺。今雖商力告絀。亦似未易措辦。但百姓行田之河。尚係業食佃力。自行挑浚。若河為運鹽。商人坐視不挑。且壅遏水道。以害民田。民心實不能平。是挑鹽河以佐公家。商人亦誼不容辭也。機自分疏愚。不習河務。然聞之人事盡則災患可弭。事可設施。不敢因循苟默。謹議。__　按邵伯以南之水宜歸江昭關壩以上之水宜歸海北文專就高郵情形而言故專主入江其論挑深鹽河長啟閘壩誠可為分洩盛漲之一助存以備采_
淮揚水利考序|計東|賀編1827|卷一百十二工政十八江蘇水利中|從來河漕重臣。經理運道。自臨清以南。清河以北。荒度之功。不敢不至。至淮安以南。瓜洲以北。運河三百里。則視為內地安瀾。不甚加意。惟淺則挑濬。潦則宣洩。以為故常而已。今乃有大不然者。向恃高堰翟壩周橋一帶之堤障。遏淮泗使不得闌入內河。而藉全淮之水力。注清口。合黃河。刷其沙以入於海者。今且齧左隄而灌高寶諸湖。水力分而愈弱。河躡其後。沙淤其下。運道梗而湖水溢。民與漕交病矣。向恃芒稻運鹽兩河。為諸水入江之口。廟灣雲梯關。為淮黃入海之口。又必藉白塔河四閘。及丁溪石等閘。以廣其浩瀚者。今則故道淤塞。以滔天之水勢。僅求出於瓜儀兩之間。則漕隄屢潰。民田與鹽場盡湮。而淮揚兩郡。岌岌乎有陸沈之患矣。於是有為利漕利民利商之計者。建上流中流下流之規畫。曰增築高堰。曰固塞翟壩周橋。曰復天妃下閘。此治其上流也。曰開涇河大。曰開黃浦子嬰雙閘。此治其中流也。曰濬芒稻河。曰濬白塔丁溪石諸閘。以暢其入海之路。此治其下流也。建白紛紛。皆瞭若指掌。　　天子既命重臣專董其事。而史子壽平復彙諸家之論。著為淮揚水利考全書。何隄宜復。何築宜增。何決口宜塞。何故道宜濬。何利於漕又不病於民。?生長其地。故討論精密如此。顧未知立功者。能虛心采聽之否耶。_
答孫屺瞻開海口治下河|湯斌|賀編1827|卷一百十二工政十八江蘇水利中|淮揚水患。下民其咨。先生忠誠體國。正學宏才。為　　聖主特簡。拯茲昏墊。君臣一德。動與天合。自當立奏平成。萬世永賴。奏別數月。未敢以片牘上達左右。以先生勞心疏瀹。恕煩清聽也。遠接手教。仰見大君子慎始圖終。大業出於小心。非時輩漫無遠謀者所可同日而語。某愚昧無識。未嘗久習河務。何敢妄言。然既承下問。不敢不竭鄙見。狂瞽之言。惟賜採擇焉。下河之患。固在海口壅塞。然海口之塞。匪自近年。祇因上流不治。河淮失其故道。漕隄潰決。因而?多開。止求洩上流之水。以安暫時之漕。不為水求歸宿之處。遂以七州縣城郭田廬為巨壑矣。　　皇上南巡。親見下民婦子田廬。皆處洪濤中。真若痌瘝在身。此天地覆載之心也。即堯舜之憂勞洪水。大禹之飢溺由己。何能加焉。今欲開海口以治下河。　　皇上之意。固專在民生。然漕運久遠之計。實不出此。?天下水未有不以海為歸者。黃河北岸減水壩由?陽安東等處。皆入海之路。潘印川減水壩俱建於河北岸。欲其從灌口入海也。今南岸減水壩之水。將安歸乎。歸洪澤湖耳。淮湖之水。日增日漲。河流帶沙。湖底漸高。清口太狹。則湖逼高堰。昔潘印川用高堰逼淮刷黃。甯犯大忌。浮議沸騰。而不敢輕開尺寸者。而今竟開六壩二矣。更加以三十六湖之水。盡注漕河。漕隄安得不危。故又開一百餘丈之滾壩以洩之。其意以為漕隄不潰。則河臣之事畢矣。七州縣之民命。可無問也。獨不思下河之地有限。而上流之來水無窮。以有限之地。供無窮之源。將來水無所容。一?漕隄。勢必大壞。由此言之。開海口治下河。非但救七州縣之民命已也。實所以為漕運久遠之計也。今欲閉漕隄之?。必先閉高堰之壩。高堰之?不能全閉。欲閉高堰六壩之二三。必先塞黃河南岸之?。黃河南岸有毛城鋪。北岸有大谷山。徐城可無患矣。王家口以下一路減水壩。不可稍閉。以免洪澤湖之泛濫墊淤。且?以蓄水刷沙乎。自碭山以下至清河南北。減水壩三十餘座。水分則流緩。流緩則沙停。將來正河運道。不有淤塞之慮乎。又印川之減水壩。比隄稍卑二三尺耳。今與地平矣。昔云歸漕者常盈。今何能盈乎。此上河之可慮者也。河督之堅執不移者。不過以開開壩。費帑金無算。今日可塞。昔日何以誤開。恐有從而議其後者耳。愚因於會議向中堂九卿言之。治水如治病。因病立方。補洩隨時。難以執一。不得以後日之用補。歸咎於前日之誤洩。昔日開壩以保隄也。今日塞壩以刷沙也。猶先應用大黃芒硝者。用大黃芒硝。後應用參厎桂附者。用參厎桂附。各有其宜。歸於愈病而已。此言實有至理。亦欲河督開豁疑衷。從長計議。為國計民生圖永遠之策。此出自誠心。而不謂河督之堅執如故也。然今日下河工程。當在范公隄外。此非壩水所能到也。但於石丁溪等口。開通一二處。其浮水可去。內地水當漸淺。河湖舊形當漸露。再尋訪所謂射陽德勝平旺喜鵲諸湖舊?。而以閘壩之水。開引河以歸之。再由湖歸河。以入新開海口。條分縷析。脈絡分明。即大禹治水。亦不過如此。若曰一開口而遂使下河盡為平陸焉。萬萬無此理也。故目下不在減水壩之塞與不塞。而在地方官不肯盡心相助。呼應不靈。人夫物料。恐難湊手耳。若諸事湊手。即當盡心嚴督工程。勿惑浮議。成大功者。小小順意不足喜。小小拂意不足懼。惟先定成局。持堅忍不拔之志。如行兵然。當有定算。偶有勝負。何足憂喜。如弈棋然。當爭全局。一著二著。何足較量。下河苦水久矣。今歲之旱。乃偶然爾。若盡如今歲。則海口可以不開矣。前讀大疏斷無海水高於內地之事。此先生親身閱歷之言。故鑿鑿如此。只此一言。便是治下河定算矣。故減水壩不可塞。則海口更不可不開。下河之水愈大。則開海口之功亦愈大。惟先生斷然持之耳。某以為成功可操券而待也。_
籌上河歸江事宜疏乾隆二十二年|嵇璜|賀編1827|卷一百十二工政十八江蘇水利中|臣遵　　旨往下河。率同何煟詳勘淮揚運河東堤減入下河之水。自邵伯以北者皆歸海。邵伯以南者皆歸江。緣邵伯迤東地高阜。天然限制。各有分途。若欲使之向若歸虛。必順其就下之性。臣查下河歸海之路。從前所建各閘。丁溪小海。地勢外高。不能洩水。其草堰劉莊伍祐新興等場。皆得地勢之宜。分注?龍港新洋港等口歸海。惟查劉莊場之圍團閘。至新興場之石閘。相距五十五里。中間並無一閘。應請於伍祐場之沿窪口蔡家港地方。添設五孔石閘二座。開挑上下支河。引歸新洋港入海。又查石閘天妃越閘。兩牆裹頭尾俱已塌卸。應請修補堅固。又各閘下支河。年久淤淺。現在北閘底高二三尺至四五尺不等。應請估挑。又沿海港口。現俱深通。惟射陽湖灣曲太甚。洩水不暢。竟有東西僅隔里許。而南北繞一大灣至數十里者。應請挑通徑捷歸海。至串場河以西。河渠甚多。其導水順而今淤塞者。如泰州之孔家涵。鹽城之岡溝河皮岔河。應疏濬深通。以資利導。又高寶運河東堤。原設石閘十餘座。水大則洩水歸海。水小則灌溉民田。今郎兒閘子嬰南閘并邵伯之三閘。年久傾圯。應請拆修。以利啟閉。以上皆下河歸海之路。第查下河州縣。本係水鄉。形如釜底。每遇淫霖。即遭渰漫。若高郵諸壩。過水太多。盈科漸進。未及至海。而下河已皆泛溢。查湖河水勢。歸江近而歸海遠。歸海紆迴。而歸江徑直。多一分入江之路。即少一分歸海之水。臣查運河歸江之路。芒稻閘董家溝石羊溝廖家溝四處。閘壩俱寬八十六丈。邵伯以南運河東堤。舊設有金灣六閘。金灣滾壩。東西灣壩。鳳凰橋壁虎橋灣頭閘等處。其寬九十餘丈。上下相應。用以導水入江。今查東堤僅金灣六閘。并灣頭閘過水。通計七閘口門。止寬十二丈八尺。尚不如芒稻東西二閘之寬。鳳皇橋正南木橋。過水甚為微細。東西灣壩面本高。金灣滾壩。淤土久積。以致運河之水。不能及時宣洩。臣前於五月內奏明動支帑銀一千兩。將金灣滾壩並鳳皇壁虎二橋。抽挖溝槽。不過暫為宣洩之計。應請俟霜降後。將金灣滾壩挖低一尺。東灣壩改低二尺五寸。鳳皇壁虎二木橋下淤灘。一并挖深。比運河底高七尺為準。惟西灣壩形勢不順。無庸挑挖外。應將東灣壩添寬十二丈。壁虎北木橋之上。另開河頭十二丈。添建木橋。匯入壁虎橋引河內以資宣洩。又金灣閘底太高。應將北閘底改低一尺。照上年所估成數辦理。東灣鳳皇壁虎等橋。壩外支河。應照所改壩脊。一律挑深。又邵伯西岸諸港口。為湖水遞入運河之咽喉。內有葵花港奶奶廟港陳家港紅橋港。久經淤塞。臣亦於五月間奏明疏濬。已經完竣。惟查邵伯諸湖遞注之引河。多有淺阻。不能暢流。每致積水停蓄。應請將黃子湖通連朱家湖之湯家絆引河。改向西南。疏濬寬深。再朱家湖通連董家湖之王家莊地方。開挑新引河一道。引水直注董家湖。以達孔家橋。形勢灣曲。應請以東首另挑引河入尤家窪下。接挑新河一道。由蕪城墩後引入越河。再將越河加挑寬深。節節引導諸湖積水。湍流入運。由鳳皇壁虎二橋出廖家溝等壩歸江。又查運河寶應之竹絡壩外灘漸高。難資宣洩。應請於竹絡壩之南。建滾水石壩一座。庶高寶水勢。可以平緩。以上皆湖河歸江之路。至查宣洩機宜。惟在冬春初夏。若六月以後。江面既高。潮汐又大。雖盡開閘壩而宣減無多。且山盱五壩寬三百三十丈。又益以蔣家壩十八丈。而歸江閘壩止八十餘丈。來水幾五倍於去水。必須長年開放。寸寸洩減。俾高寶諸湖預留過水之地。斯不至壅滯為患。__但查芒稻閘河。乃兩淮鹽艘必由之路。若下板堵壩以濟運。則河工坐誤機宜。若全開閘壩以利湖河。則鹽船恐致淺阻。期於兩不相妨。庶可行之久遠。臣悉心諮訪。或稱別開運鹽河道。或稱於人字河築壩建閘。二說皆不可行。查灣頭至丁堰之運鹽河道。現在深淺不一。竟有淺至尺許者。所以芒稻閘一啟板。即虞淺阻。應請將運鹽河道估挑。以芒稻西閘底水深五尺為度。使運鹽河內長存五尺底水。則鹽船可以遄行。而沿河閘壩可以長年啟板。既有利於河工。亦無礙於鹽運。再查下河各州縣。小港支渠。不可數計。豈能普例興挑。查康熙年間。每歲令下河居民挑濬渠港。著有成效。應請責成地方官於農隙之時。查明田間水道。有湮塞淺隘之處。傳集里民。按照地畝辦理。佃戶出力。業主給食。逐年開挑。挑出之土。即推成圩岸。以護田疇。是在有司善為督率。則地方日有起色。每年將所挑各河造報督撫稽考。數年以後。庶渠港通達。旱澇有備。至籌辦應修各工內。歸江者應請列為急工。歸海者應請列為緩工。其歸江工程。須在九十月間興工。方為有益。仰懇　　敕下督河撫鹽諸臣。會同確議。速估具題。務於秋汛後刻期儹辦。以收實效。再各工內所需銀兩。有隸屬水利。應於江蘇藩庫內動支。有隸屬鹽務。應於兩淮運庫內動支。隸屬河江。應於河庫內動支者。統俟會議分別辦理。_
籌湖水歸江別開鹽河疏乾隆二十三年|嵇璜|賀編1827|卷一百十二工政十八江蘇水利中|查上江河南興舉水利。各河匯注下游。則高寶邵伯諸湖受水更多。誠如　　聖訓。亟宜廣求去路。以為宣導之計。惟是湖河水勢。歸海遠而歸江近。歸海紆迴而歸江順便。江都所屬之芒稻閘壩。實為湖河諸水歸江第一尾閭。若使長年啟放。俾諸湖積水暢洩歸江。於冬春水落時早為騰空。以備伏秋容納之地。則高郵南關車邏二壩。自然過水無多。而下河各州縣。可免淹漫之虞。此實拯治下河之要鍵。無如芒稻一河乃淮南鹽艘必由之路。當河工急需洩水之時。正鹽艘盛行趲掣之候。若將芒稻閘板徹底啟放。則溜勢湍急。鹽船難以挽縴。若因此全行堵閉。則湖河水無去路。必致壅積為災。伏惟江南諸省。水患頻仍。仰蒙我　　皇上軫念民瘼。指示機宜。大興水利。現在上下支幹各河。均已逐一開挑。節節疏導。而芒稻河為歸江喫緊尾閭。更當亟為講求妥協。方與全局有裨。臣尹繼善嵇璜會同臣高晉前往查勘。芒稻河自西北直趨東南。而灣頭河則自西南至東北。橫亙其間。所有運河東岸之金灣東灣鳳凰壁虎灣頭等閘壩減洩之水。皆直趨芒稻閘及董家溝石羊溝廖家溝各滾壩歸江。鹽船素由灣頭河行走。必須閘門下板。方資浮送。所以芒稻閘壩。不能啟放合宜。臣等再四籌畫。查芒稻迤東。現有舊越河一道。應令鹽船由越河直走金灣北閘。不繞芒稻閘出灣頭。則洩水運鹽分為兩途。芒稻閘可以長年啟放。董家溝石羊溝廖家溝皆可不必封閉。庶使湖河之水。暢洩歸江。實於水利有益。第查越河長六百餘丈。臣等測量水勢。甚覺淤淺。應再挑深五六尺。一律深通。以利鹽艘遄行。又查金灣北閘。閘底尚高。改低二尺四寸。以便鹽船挽運。如遇水勢過小之年。再行相機辦理。如此。則歸江尾閭。無所壅遏。諸湖積水。得以遞相灌輸。不致匯積為患矣。_
籌湖河來源去路疏乾隆十五年|高斌|賀編1827|卷一百十二工政十八江蘇水利中|高寶諸湖之水。歸入運河。邵伯以上。向從高郵車邏南關五里各壩。分注下河入海。邵伯之下。向從金灣三閘。及鳳凰壁虎橋灣頭閘各路分注。由芒稻河入江。查運河入江。較入海之路甚為近捷。而運河之水高於江面。通流順勢。消退亦速。若從興鹽等縣入海。路既遼遠。又沿海地面。昂於內地。所有通海河港。多被沙淤。即使?浚極深。亦恐潮水內灌。且興鹽一帶形如釜底。運河下水稍大。必先淹過內地。然後歸海。是入海不如入江之便。形勢顯然。康熙三十八年。恭逢　　　聖祖仁皇帝南巡。奉有諭旨。將湖水俱由芒稻河人字河引出歸江。如有淺處。俱令挑深。仰見　　　聖謨廣遠。洞悉機宜。乾隆七年。臣面奉　　皇上聖訓。將邵伯以下入江之路。酌量加增。臣愚以為湖河之水。固當籌其去路。尤當溯其來源。高寶兩境運河。東堤建築閘壩共十四處。皆洩湖河溢漲之水。而其來源。則本於洪澤湖。每於伏秋湖水漲發。由運口歷清江淮安。下注高寶。城郭堤工。俱當其衝。不得不多求分減之路。而下河高寶興鹽阜甘泰等七州縣之田廬。多成巨浸。前河臣張鵬翮以啟壩慮為害於民田。閉壩又恐傷於堤岸。遂將過水最多之五里車邏南關三減壩。改為石滾壩。非值有餘。不令過洩。以冀兩全之道。後又經歷區畫。而下河一帶。仍難免於淹浸。究之計其流而未究其源者。臣高斌仰遵　　聖訓。悉心籌畫來源。於乾隆四年。奏請湖之天然壩。無使輕易啟放。祇留三滾壩。以資減洩。又於大挑運河案內奏請於運口內建設閘壩。既以節洪湖之水。使暢出清口以禦黃。又以保高寶下流無泛溢之患。查高寶一帶閘壩。口門俱寬四五六尺不等。節宣有制。惟五里車邏南關等壩。俱各寬六十餘丈。洩水過多。今來源既減。則此三壩毋庸輕放。其五里等壩。俱用柴草堵築。設遇洪澤湖異漲。三滾壩洩水過多。請酌量將南關車邏二壩啟放。以減水勢。其五里中壩地勢卑下。洩水過大。一經啟放。則下河不能容受。應請常行堵閉。而下河各支河。又於水利案內蒙　　皇上發帑挑浚深通。上減來源。下通去路。從前被災各邑。得免淪胥。無不仰戴　　皇仁。謳歌　　聖德。_
籌疏堵下河來源疏乾隆二十五年|白鍾山|賀編1827|卷一百十二工政十八江蘇水利中|查高寶興泰下河被水之由。議論不一。或謂歸江之路。尚有淤阻。以致湖水壅滯不暢。殊不知通江各河。如東灣西灣金灣六閘鳳凰橋壁虎橋灣頭各河。俱經節節疏通。而芒稻一閘。又係常開不閉。廖家溝石羊溝董家溝處處通流。歸江之路。不為不暢。近來並無淤阻。是下河之受災並非因通江之無路也。議者又謂夏秋之時。海潮甚大。內外頂阻。以致下河之水。不能歸海。臣等亦以為可信。及親閱細勘高寶一帶。去海數百餘里。當高寶受淹之時。離海口甚遠。水未到海口之先。而高寶早已受淹。是謂海水頂阻以致下河受災之說亦不確也。然則下河受災之由。究何在乎。查洪澤一湖。匯瀦全淮之水。每當盛漲。即由五滾壩減洩。盡入高寶諸湖。將欲南流歸江而相去尚遠。將欲東流歸海而為道甚迂。惟有下河各州縣地勢低窪。形如釜底。湖水由高郵各壩建瓴而下。先及高郵。次至寶應。再次至興化泰州。以及阜甯鹽城。盈科後進。節次被淹。皆由車邏南關等壩。並無限制。故湖水一長。不及歸江歸海。而先從各壩滾入下河。其流甚順。其勢甚便。從前高斌任總河時。曾經奏明堵閉高郵諸壩。截攔湖水而注之江。不使流入下河。下河各州縣。即得連收數年。後因束水太緊。運河東堤。不能收拾完固。以致有二閘之潰。臣尹繼善臣白鍾山悉心講論。高晉之誤。在於不能因時變通。謂之事非全美則可。而泥於一時之成敗。謂其所辦全非。則不可也。竊查乾隆十八年臣尹繼善會同　　欽差臣劉統勳等。曾經奏明將南關車邏等壩封土三尺。伏秋水漲。次第開放。後於二十二年。又經改議。壩上不必封土。任其過水。意謂以漸而去。下河可以容受。但因漫無節制。一遇水勢長發。下游即易受淹。臣等從前所議原未合宜。不可不圖變計。今遍訪輿論。再四籌思。於前人成法之中。考其得失。權其輕重。欲使下河減災。惟有節其來水。欲節其來水。惟有將南關車邏等壩。仍封土三尺。俟水勢長至三尺之外。方許啟壩。再不能容。方啟五里昭關等壩。次第宣洩。如在三尺以內。嚴謹防守。不得擅啟。俾湖河之水耑注歸江。歷查各年過水尺寸。大率一二尺至二尺餘寸者居多。過至三尺以外者。十年之內。不過三二年。如水長在三尺以內。滾壩無下注之水。則下河可獲豐收。倘過水而時日稍遲。則早稻先登。已有得半之數。即使間遇異漲。啟壩?早。而數年一次。小民亦所甘心。是壩上封土一策。實為保全下河之良法。論者謂下河之水減少。固能受益。而上河之水壅滯。必更受淹。似非公平之道。不知下河之田數十倍於上河。多寡之間。原應通盤較量。況遵照奏定之案。於湖水盛漲時。即將惠濟各閘相機下板。減河口之來源。使運河騰空。以為宣洩高寶湖水之去路。再將低窪湖田查明豁糧。以為瀦水之地。則上河亦不至於偏枯。而下河之所賴以保全者廣矣。惟所慮者運河一帶。全恃東堤以為保障。滾壩一經封土。則大汛水長。必至盈堤拍岸。堤工處處受險。河員防守為難。必須將東堤土石磚工通身查勘。凡有殘缺卑薄之處。及時修理。並將運河身內兩旁有礙淤灘酌量挑挖。使水有所容納。其運河之西堤。先當湖水之衝。現在堤身卑薄。兼有磚石舊工塌卸損壞之處。若不修築堅實。恐一?東堤。不足以資抵禦。應請將西堤一併查勘修理。以為重門保障。並將西岸各港口相度收拾。高寶湖內之引河。如有淤者酌量疏通。如此則下河之水既可減其來源。上河之水又為籌其去路。實於救弊補偏。大有裨益。臣等再三細籌。舍此別無善法。俟再親行查勘。將應辦工程確實估計。於今冬明春即行辦理。_
籌辦下河水利疏乾隆二十六年|南河總督高晉|賀編1827|卷一百十二工政十八江蘇水利中|竊查揚州府屬之高寶興泰等下河地方。積年被淹。荷蒙　　皇恩。准將高郵之南關車邏等壩封土三尺。又於金灣壩下加挑新河。分流暢洩。俾水歸江。現在業已完工。另摺奏　聞。自此洪河運河之水。不致漫過三壩而東注。則高寶興泰等處。可免西來之水患矣。惟是下河各州縣境內支河汊港及田間積水。向來俱匯入串場河。北流二百餘里。於鹽城境內之石天妃等閘。始行歸海。道遠行迴。驟難消涸。民間雖挑溝築圩。不足以資捍衛。歷來每有西水不至。而雨水久積。亦足為患者。是下游被淹之故。固應杜其來源。而本地積澇之區。亦當籌其去路。此閘下有歸海之引河。不可不加疏治也。而議者有謂海潮勢大。近海挑浚。恐內水未出。外水先進者。又或謂雨多水漲。各處匯集。即分疏引河。不能洩水歸海者。臣等伏查范公隄亙六百餘里。串場河自南而北。向建石閘十八座。每閘均有引河。專為洩水歸海之計。嗣因洪湖之水。由高郵各壩東注下河。形如釜底。水未到閘。地已被淹。是以不暇計及閘下之引河。今南關等閘。既已封土。金灣又復開河。經始既有成模。則善後必規全局。查現在鹽城境內石天妃閘引河深闊。由新洋港歸海。洩水甚暢。又興化境內之白駒青龍八?大團等閘引河。於乾隆二十二年。奏准挑浚。由?龍港歸海。雖不能如石達等閘之通暢。而閘水外趨。頗資宣洩。其餘迤南之丁溪小海。迤北之上岡草堰陳家沖等五閘。緣彼時尚可通流。列入緩工。未及挑濬。年來水漫沙停。有竟成平堰者。各閘亦常閉而不用。臣等先後親往各該處上下查勘。現有王家港。水深八九尺至一丈二三尺。寬十四五丈。又有射陽湖。寬深更甚。臣等凜遵籌辦下河諸務之　　聖訓。悉心討論。再四講求。若將丁溪小海二閘引河疏浚深通。順勢再開一引河。匯入王家港歸海。又將上岡草堰陳家沖三閘各引河疏浚深通。順勢亦開一引河。匯入射陽湖歸海。就其阻塞之途。因勢利導。俾散漫之水。裁灣取直。順軌安流。總以海為歸宿。並非另疏海口。當不致有倒灌之慮。至謂引河不能洩水歸海。則從前所開之白駒等閘引河。現在洩水歸海。已得濟川。歷有明徵。?積水之區。若得多一尺去路。即可早消一尺積瀦。并可早涸一尺田地。數州縣之積水。增此五閘之引河。節節流通。源源宣洩。小民見水易消涸。自必齊心合力。各挑河溝。加築圩圍。蓄洩兼資。旱澇有備。將見沮洳漸成沃壤。仰沐　　聖恩。永資樂利。臣等為下河通籌全局起見。用是合詞條陳。恭請　　聖訓。倘蒙　　俞允。容臣等於本年封土以後。夏秋之間。再看下河各州縣水勢情形。詳籌審度。將應需銀兩撙節估計。另行妥議。請　　旨遵行。_
翰林侍讀喬君墓志|潘耒|賀編1827|卷一百十二工政十八江蘇水利中|君諱萊。字子靜。號石林。寶應人。父可聘。明末掌河南道御史。君自幼英敏絕倫。癸卯舉於鄉。丁未成進士。除內閣中書舍人。戊午詔舉博學鴻詞。君被薦試列高等。授翰林編修。旋陞侍講。時海口濬河之議起。淮揚郡縣。瀕漕河者。舊有隄以捍水。河臣某某。設減水壩。洩水東流。灌民田廬。被其災者七邑。臺臣有請濬海口出積水者。　　上遣官行視。還奏當如御史言。河臣冀董其役。而上以　　命安徽按察使于成龍。非河臣意。乃別創一議。為疏上之。其略曰。海口高昂。內地低於海潮五尺。疏海口則引潮內浸。更足為患。惟當築隄束水。使高於潮。方可赴海。請悉閉諸減水閘而建二大閘於邵伯鎮南高郵城南。洩洪澤湖天長盱眙之水使入隄。自車邏鎮築大橫隄一道。抵高郵。自高郵城東築大隄二道。歷興化白駒至海口。束所洩之水使入海。其隄在內地者。高一丈六尺。河寬一百五十丈。在海灘者高一丈。河寬一百八十丈。隄面闊二丈。底闊二十丈。此隄築於積水之中。無從取土。當先定隄基。舟載遠土。就近築圍埂。埂成。車去埂內之水。取其土以築隄。諸工共需銀二百七十八萬餘兩。三年而工可畢。請先給帑而取償於田畝及鹽運。七州縣合有田十四五萬頃。而額田不過十一萬頃。河工畢。請丈量之。以額外田為官田。募民耕之。初年。分收子粒。三年後。納田價於官。給為永業。計可得銀二百七十萬兩。以一百九十七萬還帑金。以七十餘萬益治諸隄。淮南綱鹽一百三四十萬引。河成。每引省搬運費一二錢。令每引歲輸銀九分。可得十二萬金。七歲則得八十四萬。官帑畢還矣。誠興此工。當設監修官五十四員。分管官一百餘員。清地課長官二十餘員。皆擇才能敏練者補之。優其陞轉。或工成即陞。或帑完議敘。疏入。下九卿諸司會議。疏凡萬餘言。覽者不能竟。君閱之大驚。言其害於司空。司空曰。事必行矣。言之何益。　　上以役大費多。召河臣與臬臣廷論之。臬臣痛排前議。廷臣多右河臣者。　　上意不決。命訊淮揚人官京師者。河臣使其客以厚利啗君。君笑不應。淮揚士大夫?集君邸。君慷慨言曰。以朝廷言之。請帑至三百萬。國用絀矣。題官至三百員。銓政亂矣。泒夫至數十萬。民力殫矣。以七州縣言之。工未成。害不忍言。工既成。害又不忍言。未成之害。曰築隄曰泒夫。既成之害。曰賣田曰決河。築隄先定基址。甲之田在南。取其賄可移而北。乙之墓在北。取其賄可移而南。在一百五十丈以內者。固付之波濤矣。在外者。亦將恐以虛聲收其實賂。貪吏之誅求。猾胥之擾害。三百里中有漏網者乎。害一也。役夫一日。官給銀四分。例也。而夫所得未能三之一。里甲雇夫。月費銀二兩許。每邑役數百人。工及數月。猶病不支。今三工並興。每邑須派夫萬餘人。又久至三年。是每邑歲費銀二十餘萬。富者貧。貧者逃。不待三年。無孑遺矣。害二也。且夫役數十萬之夫。糜二百七十八萬之帑。棄民田廬墳墓無算。曰以救田也。然工未成。水中之田民田也。魚可捕。菰蒲可采也。工既成。民之田河臣之田也。向之糜帑藏。棄廬墓。勤畚鍤。以成萬不可成之功者。今仍沒其產而絕其食。民何利焉。七州縣之田。起科不等。有三四畝折一畝者。有十餘畝折一畝者。以地有磽瘠也。今但據額丈量。而以其餘為官田賣之。即如泰州四畝折一畝。將有田四十頃者。沒入其三十頃。而以十頃之田。納四十頃之賦。能存一人一家乎。害三也。往時漕隄雖屢決。河闊不踰十丈。今引洪澤湖萬頃之水。注於一百五十丈之河中。又停蓄於一丈六尺之上。獨恃一線爛泥之隄以為固。何必伏秋狂風暴雨而後決哉。城郭且為蛟宮。何有?落。何有廬墓。害四也。今日之事。當以死爭之。功名不足顧。身家不足惜矣。諸人皆曰善。乃篝鐙草議。明日。君入直起居注。是日秋決。故事賜閣臣及講官飯。君與某學士並席坐。某學士亦言河臣議非是。既而　　上御南暖閣。閣臣奏事畢。　　上顧某學士。海口一事何如。某學士復右河臣。　　上顧問君。君敷奏百餘言。剴切詳明。　　上大悅曰。此爾一人意邪。有同者否。君對淮揚人皆與臣同。尚有公議進呈。翼日進議。河臣見之語塞。君復至會議所。具論其得失。聲情激烈。聞者感動。雖力主河臣者。不能難一語。吏部尚書李公之芳揖君曰。知仁勇先生兼之矣。戶部尚書梁公清標歎曰。江淮之間。可謂有人。某學士亦謝君曰。吾甚愧公。於是河臣議遂寢。 __　_
荅友人問治下河|閻若璩|賀編1827|卷一百十二工政十八江蘇水利中|　曰嘲魯儒詩云。問以經濟策。茫如墮煙霧。其弟之謂乎。是以生長黃淮之濱數十年。而懵然於水道。雖然。嘗聞其略矣。潘公季馴治河工成。故老傳其要語曰。東去只宜開海口。西來切莫放周橋。此二語者。平平無奇。竊恐神禹復生。不能易已。前之治河者。雖勤勞十二載。專與此二語相反。不惟己不開下河。見人之開。必從而撓之。俾之去而後已。周家橋在高堰南四十餘里。翟壩又在周家橋南二十餘里。皆堅築之以捍淮東侵者。淮不東則淮彊。淮彊則黃弱。然後由清口以達海。彼不惟周橋翟壩而已。且一帶盡圯之。以聽其衝溢。是以末局雖知建草壩。導淮入運河刷沙。運漸深濬。然不過暫時策耳。豈經久之道哉。今知所以失。則知所以得。惟當確遵潘公名言。廣開海口。堅塞周橋。斯無事矣。或曰海不可濬。潮汐往來。人力難以施工。然舊口皆係積沙。水力自能衝刷。故海無可濬之理。惟導河以歸之海。則以水治水。導河即濬海之策也。然河非專以人力導也。欲順其性。先懼其溢。惟繕治隄防。俾無旁決。則水由地中。沙隨水去。治隄即導河之策也。或曰海高于內。水不可下。不知江南江北。弟曾?歷。凡瀕海之地。比之腹內特高。但濬治倍深。無礙乎水之東注矣。今日阻撓下河者有三等。一鹽城人懼鹹水入內。變傷其田禾。一泰州車兒埠人。富商居宅。橫當下河故道。一山陽人。有墳在澗河邊。懼傷其風水。只觀二次勘河疏。皆以開廣興文閘言。興文閘廣。則澗河亦必挑廣而風水壞。第三次便以不必廣而澗河仍故可見矣。昔人謂救荒無奇策。弟亦謂治水無奇策。苟能守前人成規。勿徇近日浮議。則兩河?治。萬世永賴矣。_
覆奏湖河高下情形疏乾隆四十二年|高晉|賀編1827|卷一百十二工政十八江蘇水利中|伏查淮揚運河。因從前黃水倒漾。上下河身。雖不無停淤。而水勢下注。仍無阻礙。兩年來清水暢出。自運口以至寶應。業經刷深。因寶應洪濟舊閘。為之一束。水勢未免較緩。未能暢刷。致高郵上下。間有淺處。前奉　　旨履勘。是以酌將洪濟閘拆除。並挑挖灘觜。堵閉通湖港口。俾長河水勢暢順。以期迅流刷滌。漸次深通。惟於摺內洩運入湖引湖入運之處。未能詳悉陳明。以致上煩　　睿慮。實切悚惶。茲查西岸寶應諸湖。周圍三百餘里。湖面寬闊。水勢一律相平。而運口以至瓜洲。計高十四丈有奇。地形北高南下。勢若建瓴。是以三溝閘之外。未設堤防。下游之邵伯一帶。湖河相通。向來形勢。即係如此。並非近年變遷所致。臣等復委淮揚道松齡參將李永吉前往運河上下。逐段測量。目下寶應運河。水深八九尺至一丈一二尺。河面較高湖面一丈二寸。汜水汛運河水深六七八尺。河面較高湖面六尺七寸。永安汛運河水深六七尺。河面較高湖面五尺五寸。迤下六滿閘至萬家塘一帶。河面較高湖面四尺五寸及二尺九寸一尺八寸不等。迨至高郵一帶運河。水深五六七尺。河面與湖面相平。惟露筋閘迤下至三溝閘通湖港一帶。則湖面高於河面。自二寸四寸一尺不等。此高郵以上河高而湖低。高郵以下湖高於運河之實在情形也。其湖水歸宿之路。溯查從前水大之年。一由高郵以下西岸通湖二十四港口入運。從東岸南關五里車邏昭關等壩洩入下河歸海。一由西岸三溝閘之通湖港。及邵伯鰍魚等港入運。從金灣東西灣鳳凰壁虎橋等處歸江。後因歸海之路紆遠。下河民田易於被淹。仰蒙　　指授機宜。大展清口。使洪澤湖清水會黃東注歸海。山盱五滾壩一律封土。每年酌量啟放。因寶應諸湖存水較小。高郵南關車邏等壩久經封閉。即西岸通湖各港亦俱堵塞。現在湖水止由三溝閘迤下之邵伯通湖各港入運。二十年來。形勢頗為順利。臣等前請將三溝閘迤下通湖港一道。築壩堵閉。使湖水由二河行走。至邵伯西岸各港入運。仍從金灣等閘下注歸江。其去路原未改易。祇令湖水從近裏二河之鰍魚各港入運。距三溝閘較遠。俾三溝閘以下運河水勢至此。不為湖水橫衝兜阻。則運河上游之水。得以流行迅疾。於湖水歸江之路。仍無阻礙。至寶應西岸修建閘座之處。臣等因淮揚運河。綿長三百四十餘里。遇水勢盛漲之年。一線運河。下注不能迅速。未免壅盛。不得不預籌分洩。查運河東岸閘座涵洞。水小時。應須蓄水濟運。即使下河民田需水。亦只量為挹注。以資播種。若運河水大時。下河民田形如釜底。未便將河水洩入。致淹民田。是東岸閘河不過資農田灌溉。不可分洩運河盛漲。惟有西岸寶應臨湖一帶。河面高於湖面數尺。盡可宣洩。查從前原有竹絡壩三里溝滾壩及減水閘等處。分洩運河有餘之水。以減上游暴漲。近因該閘壩年久損壞。是以酌請於三里溝上下。修建石閘二座。以備減洩入湖。儘可容納。臣等身任河防。自當悉心籌辦。以期上副　　天心。斷不敢通融遷就。致運道河防。稍有貽誤。_
論治下河一|張鵬翮|賀編1827|卷一百十二工政十八江蘇水利中|淮南。古澤國也。禹貢曰淮海惟揚州。田下下。賦下上。以其地多沮洳。為水所宅也。然在上古。祗淮而已。至元益之以黃。洎明又益之以運。控引諸流。而淮揚之患益深矣。下河者。揚之江都興化泰州高郵寶應淮之山陽鹽城七州縣。迤東際海之地也。按陳應芳敬之集云。自泰州新城河以至興高寶鹽之間。凡為湖者五十有奇。則民生之不墊隘者幾矣。康熙二十八年。允淮揚士民之請。挑濬下河。大發帑金。以部臣專領其事。相繼未就。三十八年正月。　　上閱視河工。　　諭前河臣曰。下河地方。田廬漂沒。朕軫念民艱。屢遣大臣往治。不惜數百萬金錢。務朝早綏黎庶。及歷年已久。未有成功。今水勢仍復橫溢。浸漫城廬。沈沒邱隴。以致民多失業。於是撤員寢工。且曰下河不必復濬。如將上河堵築堅固。則下河不治而自治矣。所以然者。下河居運河之下。運河又居淮湖之下。洪澤隄岸不固。則七十二山河之水。建瓴東注而運隄壞。運隄壞。而江興泰高寶山鹽七州縣濱海之民。如魚游釜底。其勢然也。洋洋　　聖謨。從古言河渠者所未發。然下河為洩水入海之道。道不通。則泛漫停蓄。亦足為害。此　　上諭所以有挑濬下河。引積水入海之舊案也。前河臣未暇兼顧。臣鵬翮奉　　命至。開海口。闢清口。塞六壩。一稟　　皇上成算。上河次第就理。負海之地。高原亦已種麥。惟積水不去。乃籌所以宣洩下河積水之法。分為三路。高郵泰州興化其南路也。寶應其中路也。山陽鹽城其北路也。余拏舟按視。博諏父老。洞其曲折。於高郵則自南關大壩下。起攔馬河訖朱三橋。凡三百九十一丈。又自車邏壩。起攔馬河訖齊家莊。凡三百三十丈。各開置引河。匯入運河。逕一溝二溝三垛。至興化之海溝河白駒場入于海。泰州則自淤溪至車兒埠滔子河以入于海。其舊徑也。今滔子河凡三十二里。久為鹽商閉塞。則引挑由苦水洋以入海。興化地最窪。形如釜底。水患視他邑尤劇。則浚海溝河。起鮑家莊。徑黃莊至白駒場。凡一萬四千四百八十丈有奇。而南路之積水消矣。於山陽則開涇澗二河。二河所以洩運河溢槽之水。通舟楫之利。兼以流惡而導其滯也。自涇河興文二閘廢。堙為平陸矣。予按其?。於涇河起閘下逕大小張家橋黃家舍至留家莊以入射陽湖。達於海。凡七千二百五十丈。於澗河起閘下逕通濟橋陳家舍車家橋劉均溝。入射陽湖以達于海。凡一萬四千三十丈有奇。各興工挑浚。於山陽鹽城。則蝦鬚二溝。射陽湖之尾閭也。往自童家營潰。黃河挾沙而入。二溝之?無存。予訪得之。畚淤沙。篦宿泥。開通深廣。如?梁河之瓦子莊。西塘河之老鸛尖。東塘河之由葫蘆觜。其役維艱。二河凡一萬六百七十丈。溝既通。湖不日涸。又加挑若干丈。與溜相接。入朦朧河。會為一。逕廟灣以達于海。而北路之積水消矣。於寶應則導子嬰溝入射陽湖。以達于海。而中路之積水俱消矣。大約下河以興化為壑。故水多趨之。以運鹽河海溝河為絡。故水多逕之。以射陽為歸墟。故水多萃之。尾閭通而包絡俱暢。今下河六七州縣。爾宅爾田。各有甯宇。桑麻被野。並海皆青。孰非我　　皇上念深慮至。不惜金錢。疏通積水之所致哉。始余下車。即開挑人字芒稻諸河。引湖水入江。已除水患之半。至下河三路入海之道通。而沮淤俱去。澤國化為樂國矣。尚擬開挑串場河。自泰州以至鹽城。逕廟灣入海。凡三百里。為商民永利。而范公捍海隄歲久殘缺。亦欲大修之。以水患初平。且有待云。_
論治下河二|張鵬翮|賀編1827|卷一百十二工政十八江蘇水利中|淮之通江非古也。自春秋以後。吳子爭雄上國。開邗溝而江淮始通。其後因之為漕。徑路益闢。不可廢也。或曰禹時淮不入江。未聞以淮漲為患。後淮之歸墟有三路。入海者二。入江者一。而淮之為患滋甚。此何以故。?由黃河之南徙始也。以一淮身而受二瀆之流。則其勢必漲。必多為之徑以洩之。前人於邗溝通江舊瀆外。另闢芒稻河。分殺淮勢。保隄岸而護民生。子輿書之誤記。正後世之良籌也。我　　皇上天縱聰明。洞精水理。於康熙三十八年之觀河也。　　諭曰。高郵東岸之滾水壩涵洞。俱不必留。將湖水河水俱由芒稻河引出歸江。入江之河口。如有淺處。著挑深。如此條治。各河之水。既不歸下河。下河不必挑修。七月初十日。　　諭于成龍曰。細閱河圖。其中有最要二事。在南方時。曾面諭爾芒稻河著速行挑濬。至今尚未動工。若再遲誤。運河東隄必不能保。不獨隄岸民生關係匪輕。不可不速行挑穵寬闊五六十丈。為此復行特諭。又聞　　法駕之南巡也。躬御小舟。按視人字等河形勢。?稔知分淮入江。為拯民昏墊之要籌矣。明年臣鵬翮總河務。　　陛辭之際。又復申舉前　　諭。且云朕於此所見甚明。于是決排疏瀹。一切奉詔書方略從事。隄六壩以塞漏?。疏運口以達清流。而又大開芒稻河以注之江。於是淮黃交匯。向若歸墟。涓滴不及下河。而山鹽高寶興泰江都。茫茫煙海之區。下者長禾黍。高者反虞亢暵。浮家泛宅之民。安其田里。乃知上河治。則下河自治。大哉　　聖言。抉理水之要。確乎其不可易也。或者謂下河治而上河之扃鑰益固。則危高堰。浸泗盱。利害相半。非多徑竇以紓其怒。未為全策也。是大不然。夫今之言宣洩者。大抵援孟子排淮泗而注之江一語。謂自龜山之枯河。歷天長六合以達於江。舊是隋煬帝所開。風雨之際。隱有帆檣雲樹之形。鑿以通江。可洩淮湖之漲。與孟子語合。此妄說也。自春秋時吳開邗溝。兵交上國。淮始入江。禹時原不與江合。且淮入江之路。即今運河。其不足洩淮之漲明矣。舍是而別鑿一河。綿地三百餘里。隔限大山。阻礓石。壞田廬。夷邱墓。高下不齊。回折異勢。小鑿之不足為有無。大鑿之則勞費不可以巧歷算也。或又曰。唐運道。即煬帝所開枯河。由江入淮。說非無據。此又全不見史書。鑿空憑臆。敢為妄言以欺世者也。按唐宋貢賦。皆由邗以達淮。由淮以達汴。清口以南。與今之運道無異。昔宋天禧中。淮南連歲旱。漕運不通。譚稹為制置使。欲開一河出宣化下。發運司相度。陳亨伯遣其屬子諲視之。子諲曰。運河高江淮數倍。自江至淮凡數百里。人力難濬。昔唐李吉甫廢置堰。治陂塘。泄有餘。防不足。漕運始通。此唐宋運道。由邗達淮之驗也。而唐書食貨志載裴耀卿條漕事宜。曰江南送租庸調物。以歲二月至揚州。入斗門。四月以後。始渡淮入汴。劉晏領諸道租庸使。故時轉運船。由潤州陸運至揚子。斗米費錢十九。晏命囊米而載以舟。減錢十五。由揚州距河陰。斗米費錢百二十。晏為歇艎支江船二十艘。每船受千斛。自揚州遣將部送至河陰。皆自邗溝達淮河。有從天長六合閒別尋支河入江之說哉。總之。海門深通則黃流自駛。清口大闢則淮漲自平。上下河兩利之策無出於此。舍是而妄談宣洩之法。兒童之見也。_
運河上下游議揚州府志|史奭|賀編1827|卷一百十二工政十八江蘇水利中|江都之河渠。有關於河防水利者。惟運河為大。北接高郵。南至大江。一?漕堤。與河俱長。而最險要者。則自邵伯金家灣起。北至露筋界牌止。計堤四十餘里。堤以西曰上河。自朱家湖黃子湖迤西。地勢漸高。常憂旱。堤以東曰下河。自堤迤東。地勢漸低。常憂澇。昔晉太傅謝安。始築邵伯堤以界之。堤以西無旱憂。堤以東無澇憂。民皆便之。至明季。高堰失修。翟壩沖缺。水勢直灌高江。此江都漕堤之所以屢決。而民胥為魚也。然患雖中於江都。而所以受患之故。則有來源去路。不僅在江都也。須分三路之水而治之。三路者何。曰上流中流下流也。上流不治則來水無窮。雖日治中流無益也。中流不治則蓄洩無方。雖日治下流無益也。下流不治則水無去路。雖日治中流亦無益也。所謂上流者。高堰周橋翟壩是矣。高堰宜幫闊也。周橋不可開也。翟壩宜堅築也。則淮水不致旁洩。得以全力沖出清口。上而清口不淤。下而高江不溺。再查高堰以上之歸仁堤。照舊實築。而洪澤湖來流減半。高堰翟壩俱為易守。則來源既少。而上流治矣。所謂中流者。自淮至揚運河漕堤是也。舊制十里設一小閘。旱則蓄。澇則洩。以濟漕運。以衛民田也。又堤西諸河。霪雨非常。及清江浦之上通濟閘水下注。與旴眙天長高良澗水陡發。運河不能容受。於是在山陽則開涇河黃浦二大閘。在寶應高郵界則開子嬰溝大閘。在江都則開金灣三閘。及新河十四里芒稻河東西兩閘。自邵伯至江。不過三十二里。洩水最為直捷。康熙間河院王光裕。又於兩閘之西開閘三門。亦因此地洩水最易也。但金灣閘門尚窄。閘下新河孔家灣。南北淤沙淺窄。宜開通廣闊。再將陸漫溝以北。開一二閘。使運河水勢。南北分洩。則蓄洩有方。而中流治矣。所謂下流者。則范堤各場之海口是也。雲梯關在昔止為淮水尾閭。故能容受而無沙淤之患。自宋神宗熙甯間。黃河南徙。黃始入淮。濁流夾沙而行。稍一旁決。則勢緩沙停而河塞。愈塞愈決。愈決愈塞。且黃家嘴七里溝相繼旁決。而雲梯關大淤。正坐此病。是雲梯關為黃淮兩水之尾閭。乃第一要緊海口。不必言矣。其外若山陽之廟灣海口。鹽城之石天妃廟海口。興化之劉莊青龍橋口。白駒之?龍港口。草堰之滷河口。小海之小海團口。泰州丁谿之龍開港口。河垛車兒壩之滔子壩口。凡此皆所以洩堤東七邑之水者也。年來非不開放。而究竟田廬不免渰沒。人民不免漂溺。屢煩破格蠲賑者。有二說焉。一則各海口離漕堤俱三四百里而遙。紆迴曲折不能直達也。一則下河七邑。四高中窪。地形如釜。沿堤減閘之水。譬之由釜邊而入。范公堤各場口。地勢反高。譬之由釜邊而出。則釜底之田廬。已在深淵矣。沿堤三十餘減閘之水。滔滔東注。既不通江。又難達海。非民田受之而焉往也。故運河之水導之入江入海者上策也。不得已而洩之下河。則當準漕堤閘口之水。與各場海口之數相等。庶來源去路足以相當。而其中之行水河路積年淤塞。尤不可不亟為深浚者也。在涇河黃浦之下。則射陽湖一路。子嬰溝之下。則鹽城舊官河一路清水潭之下。則泰山廟東河一路以及興化之海溝河白望河車路河。邵伯之下。則顏家莊楊家莊以達樊汊及泰州西谿河。併各場之串場河與范堤東達海。河路俱開通深闊。則水有去路。而下流亦治矣。_
重濬射陽湖議|王永吉|賀編1827|卷一百十二工政十八江蘇水利中|竊惟淮揚兩府之民。歲苦水災。而淮之鹽城山陽。揚之興化高郵寶應江都泰州為尤甚。二十年中。無歲不受水災。而六七年來為尤甚。?黃河水溢。則勢重南徙。淮既避黃以直下。若淮泗水溢。則力猛東注。淮復引黃而合趨。以高寶一線漕河。容納南北兩河滔天浴日之水。而下流壅淤。無所宣洩。水聚中飽。安得不奔潰決隄。病漕而害民哉。士民苦於水患。因下流不通。輒紛紛陳控。求開海口。殊不知海口之在泰州興化鹽城界內者。如丁溪場白駒場劉莊場神台場四口現開。原無阻塞。若泰州河垛場一口。萬歷十三年。本州鄉官林海樓議開。地方抗阻。鹽城城東之天妃口。天啟六年。興化鄉官李碧海議開。地方抗阻。凡事有礙於地方。知其不可為而強為之者。終畫餅耳。至於山陽境內之廟灣海口。此口空闊。實為七州縣之尾閭。更無一毫阻塞之處。夫各處海口。既無阻塞。何以水不趨下。反泛濫而橫行耶。永吉蒿目心傷。考之傳記。詢之土人。乃知射陽一湖。全然淤墊。中間隔斷。上下不通。雖有海口。水不東注。病漕害民。根原在此。為今之計。重濬射陽湖真有一日不可再緩者。查鹽城縣志。載射陽湖在城西一百四十里。西接寶應縣界。西北接山陽縣中流為界。?迴約三百里。南北淺狹。自故晉地方至喻口北流入海。東屬鹽城。西北屬山陽縣。故晉而上至射陽屬寶應。嘉隆以來。湖乃大淤。萬歷七年。民李雯等建議開濬。萬歷九年春。知縣楊瑞雲申詳具題。請發帑金重濬。水繇廟灣新豐市入海。水患稍息。民賴以安。至崇禎四年。淮北蘇家嘴柳鋪灣新溝建義口?決。築塞久無成功。黃流灌注三年。水退沙停。支河小港。大半壅淤。而射陽湖幾化為平陸矣。然湖形現在。疏鑿不難。有硬沙墊高者。亦有泥水夾雜深淺不等者。里數不多。若合七州縣之力。認真疏濬。成功何難。大概分為三段。其上一段自寶應鹽城界上射陽鎮起至安豐鎮止。約長二十五里。自安豐鎮至山陽縣東作地方止。約長十六七里。自東作至涇口止。約長五里。以上係泥水相雜之工。自東作至山陽鹽城界上清溝止。約長二十里。係泥沙旱工。此處接連湖面。查湖面舊制三十六丈闊。今止存三四丈。極闊者七八丈耳。湖面盡淤。安能受水。宜裁闊如舊。自清溝至南馬駱一林坊地方。約十五六里長。此處亦甚逼窄。鑿之使寬。則下流通暢。由此入山陽之軋東溝。由溝入濛瀧喻口。由喻口入廟灣。則入於海矣。中一段自鹽城奪基廟起至林上止。約十二里長。自林上由舊浦河至馬家蕩止。約三十里長。自馬家蕩至陶家林止。約十里長。以上亦係泥水相雜之工。應用鐵口●子撈濬。其泥用船裝載。去湖稍遠。庶不再淤。此處舊名?溝。從此至東尤莊。約二十里長。則入鬚溝。而水直達於射陽湖矣。其西一段。則單在鹽城縣境內。舊名東塘河。西塘河。西塘河自黃土溝起。至許家灣止。約二十里長。只此淤淺。急宜挑濬。從此入於樓下莊唐橋鎮。則一路闊深。直達射陽。出廟灣入海。通行無礙也。東塘河自唐子鎮起。至安豐王莊。約三十里長。自王莊過界河至大港鎮。約二十里長。自大港至九曲河廟止。約三十里長。從此二十里至古吉寺。又二十里至院道港。入濛瀧喻口。達射陽。入廟灣。則入於海矣。此與鹽城縣近河生員周國顯梁卓徐行等。面相考訂明白者。雖未盡確。或亦不遠。大約黃自北來。淮從西下。如人身喉項。廟灣各口。如人身尾閭。而射陽湖則如人身之胸膈腸腹也。若人身日進飲食。而胸膈不得通。腸腹不得納。縱有尾閭。無從消導。安得不鬱而病。病而至死哉。全湖形勢了然。疏瀹決排。原無難事。而坐視淪胥。無人肯救者何也。各州縣有司。畫於封域。未必周知。即或知之。而彼疆此界。觀望推諉。不肯擔當。殊不知所渰沒者。本州縣之田禾。所漂淌者。本州縣之廬舍。築塞漕隄決口。所起派者。本州縣之人夫。利害相關。剝膚切骨。孰大於此。又或精神疲於催徵。工夫分於獄訟。視此畚鍤之勞。反為不急之務。殊不知湖淤河決。水滿歲荒。死亡流竄。十室九空。錢糧從何出。漕米從何完。差徭從何供。贖鍰從何納。老幼男女。麤方糲食從何來。　國課根本。萬民性命。舍此別無活路。州縣正官急務。亦孰有急於此者。奈何不深思也。__至於治水衙門。不肯著力。必謂此係下河。不是上河。殊不知下河之水不通。則上河之隄必決。治湖正以治河。表裏原是一事。又必謂河帑不敢輕動。日後難於開銷。殊不知所淹者下河之民田。所決者上河之漕隄。隄決年年築塞。築隄月月起夫。民間每歲起派人夫。或百萬或數十萬。固可憐。　朝廷每歲銷算錢糧。或數萬或數千亦可惜。公私交困。何不急圖一舉兩便之策乎。欲興大工。事關題奏。務求詳確。未敢草草敷陳。管見大約有五。一曰先估勘。揭中所開淤塞村落地名。及道里長短。原係採訪。未曾親到。必得實心任事之大員。不辭辛苦。督率山陽鹽城高郵寶應興化江都泰州諸屬。各乘小舟。沿射陽湖上下各處淤淺地方。逐節逐段。再三講求。務要直捷便近。不得遷就迂回。恐有奸民假公濟私。避害趨利。希圖本村本鎮便宜。其應開濬處所。該挑若干里。若干深。若干闊。一一詳開。如有與揭開不合者。即行改正。估勘既有清冊。則工程難易。人人共知。酌遠近淺深闊狹。品搭派工。庶無多寡不均之歎。一曰專責成。各州縣官。分定工程。則一切人夫器用船隻稽察督催等事。自應逐項料理。但職務煩劇。未能嘗駐工所。除淮揚兩府各有提調。及分委府佐監督外。每湖灘十里。須於兩府各州縣中。選委幹官一員。義官數員。分頭催趲。庶無照管不到之虞。一曰派人夫。湖水無阻。則漕隄堅固。運道通行。可省年年塞決幫隄之費。似當量動官銀。以襄大役。然河帑空虛。難以輕議。止可酌估犒賞。或官備竹鐵●子合掀等項。以省民間擾累。亦無不可。各州縣欲圖永利。合派民夫。如東塘河西塘河若果單洩鹽城一縣之水者。俟查確另議外。其餘關係山鹽江泰高寶興七州縣利害者。自當均勻酌派。庶無偏私不平之鳴。一曰嚴功罪。先年亦曾興工開濬。上司正官。足跡未到湖邊。提調諉之各州縣。各州縣諉之佐貳。佐貳諉之義官。義官與夫頭通同折夫。無人實力。遇水泊。無載泥之船。遇淤泥。無撈淺之具。朦朧報完。徒費民財。毫無成效。似當預先題准。若有急公勤事者。紀錄優陞。倘或苟且塞責。遲誤缺少者。摘參重處。至於包夫折夫。誤事殃民。情法難恕。但有犯者。不論有職無職。立置重典。則積弊可除。不難事半功倍也。一曰定期限。霜降前後。水勢泛漲。雖極淤淺。亦沉水底。難以相度。目前牌行會勘。須限十一月上旬。估完詳報。以便仲冬具題。如此大工。既不多動河帑。部覆必無?滯。似當一面入告。一面擇日部署開工。若以九年正月為始。定限一百日報竣。斷無不完之工程。不通之水利矣。此湖僻在東北一方。非若上河為南北咽喉。秋冬有回空。春夏有重運。築壩開壩。甚費掣用。議早定。則今冬亦可舉行。工難成。則來冬亦可補足。兩府士民。異地同心。雖勞不怨。七省漕船。波恬浪靜。飛渡無憂。　國計民生。漕隄運道。永遠攸賴矣。_
中州水利疏乾隆八年|河南巡撫碩色|賀編1827|卷一百十五工政二十一各省水利二|竊惟耕鑿為衣食之源。水利為農田之本。河道疏通。則民生攸賴。漫溢無虞。豫省歸德府屬之永城鹿邑。及陳州府屬之淮甯西華四縣。或界聯江南。居其下游。或地勢低窪。素稱澤國。以致頻年被水。上?　　宸衷。今夏　　特遣大臣來豫。賑恤各邑災黎。方登?席。隨經　　欽差查明各縣溝渠淤塞。並江省橫遏水道。不容下注情由。奏請查勘疏濬。經部議令會同江南督撫遴委幹員。查勘開通。奉　　旨依議。速行移咨。欽遵在案。臣抵豫之後。即檢查案卷。遍訪輿情。推求永城等處受水之由。稽考從前未能疏洩之故。總因事關江豫兩省。格礙難行。今臣再四思維。酌為分別疏通之法。其錯壤江省者。移咨會商。其水道之在豫省者。先為開濬。如此庶可逐漸開道。不致因噎廢食。臣伏查永城一縣。北與江南之碭山縣毗連。東與江南之蕭縣宿州接壤。其縣境北隅。有洪溝河一道。上接碭邑毛城舖減下黃河之水。下注宿州之睢河而歸洪澤。此吐納減黃之正流也。其上游碭蕭二縣境內。又有支河二道。一曰蔣溝河。一曰巴河。緣黃水盛漲。洪溝一河。不足以資宣洩。故又開此二河。以分水勢。亦由蕭邑地界。匯歸睢河。此分瀉黃水之支派也。昔年各河深通。水不為患。迨後蔣溝年久沙淤。巴河蕭邑堵塞。毛城減下之水。盡歸洪溝。不能容納。以致黃水漫溢。屢被水災。又該縣城北。另有巴溝一道。綿長五百里。西接虞城夏邑之水。東亦達于睢河。因下游江南宿州境內翟家橋地方中隔沙●。不能下洩。水滯沙停。溝身淤墊。每遇霪潦。即四散旁淹。附近民田。頻年受害。去歲今春。節據永邑詳請。前撫臣雅爾圖移咨江省開濬。臣抵任後。即又查卷咨催。嗣準江省覆稱蔣溝河已經開浚。巴河土壩現在。洪溝河尚可容受。無庸放開旁分。其翟家橋沙●。原屬應行挑浚之工。但下游五湖。尚有勘議之處。應俟下游工竣。再行一體疏通等因。臣查今歲夏秋之間。仰賴　　皇上洪福。水不盛漲。故黃河減下之水。洪溝尚可容納。倘將來雨水稍多。汛水長發。巴河土壩若不開通。則黃水不能分趨。洪溝勢難容受。至翟家橋之沙●。相距五湖甚遠。其下游數里。即屬睢河。現在深通。今若先為挑通沙●。則水歸睢河。不惟無害于宿州。且沙●之上二十餘里。皆係宿境所轄。田土亦免水阻之患。似可不必待五湖工竣而後施工者也。且續查蔣溝一河。又于開通之後。淤墊數里。亦應再加挑浚。除現在移商江省。速委會勘。逐一疏濬開放外。但事隔?省。勢多格礙。其會勘開濬。尚無定期。所有豫省本境內應濬之河渠甚多。內惟永邑巴溝河身淤墊之處。應俟下游翟家橋沙●開通。再行挑挖。其餘查與江省並無關涉者。均應來歲春融。先為乘時疏濬。隨經查勘估報前來。臣逐加確核。查永城縣有王家古溝一道。在洪溝河之西。其水向以洪溝為歸宿。嗣因黃水漫溢。將洪溝迤西舊道。淤為平陸。以致水無所歸。節年民田被潦。今應仍循舊跡開通。以資疏洩。又陳州府屬淮甯縣境內。有瀖河一道。起自該縣之洪山廟下。至范家橋。入歸德府屬之鹿邑縣境內。即為黑河。直達江南之太和縣。河道甚長。諸水匯聚。兩邑百數村莊之水。俱藉此二河宣洩。近年濯河淤墊不堪。黑河底淺岸低。每遇大雨時行。即致泛漲為害。又鹿邑縣之清水。亦起自淮甯。下達江南亳州之淝河。現在兩邑河身。均多低淺逼窄。今應將瀖河挑濬寬深。俾上流通暢。其下游鹿邑縣之黑河。以及清水河。地勢低窪。未便概行挑挖。以致愈滋窪下。應將最低之處。各于兩岸加高堤堰。束水下流。其河底稍高者。仍行挑去淤土。則各水俱可暢行。不致阻滯瀰漫。其餘淮甯縣尚有沙河清流河柳涉河蔡河。及鹿邑之三里河八里河急三道河小明河。或堤岸單薄。水易出槽。或間有墊淤。未能暢洩。均須幫培修濬。一律堅厚深通。俾各邑之水患稍甦。似于民生有益。_
再濬小清議山東通志|康熙二十五年山東巡撫張鵬|賀編1827|卷一百十五工政二十一各省水利二|水性下以海為歸。禹疏九河。瀹濟漯而注之。不聞以?國為壑也。故夫旱澇雨暘因乎天。原隰高下因乎地。疏濬宣洩。俾水不致潰溢者。在乎人。不能相天之時。準地之宜。盡疏濬宣洩之人事。仍致汙民之居。瀦民之田。橫決而不可復制。徒諉其責曰。此天也地也。非人之所能挽也。豈理也哉。按志。齊青之間。有大小清河二。大清河為濟渠故道。小清河源本濼水。出歷城與章邱之淯河●河合。自淯濼二水。俱歸大清河。惟●河發源於長白東陵山西麓。約行五十里。至山頭店而下至鮑家莊。即萬家口。二十里。由大高莊碑灣柳塘口。經段家橋止。故河約二十八里。段家橋至清河口二十七里。土人名為●河。實即小清河也。相傳劉豫所開行舟運糧。其水自章邱歷鄒平長山新城高苑博興樂安。東北入海。蜿蜒六百餘里。初本一流通也。至今日而小清河故道截為數節矣。自萬家口於順治四年決河一道向東。折而東南。又折而東北。行十五里。至段家橋。其水平地●漫。而章邱之地遂遭水患矣。自段橋而下。新決●河之水。與滸山濼合。夫滸山濼環南山約二十餘里。受眾山之水。今增●河之水歸之。其勢不得不洶湧澎湃。橫溢無涯。而鄒平西北之地遂遭水患矣。滸山既橫溢無涯。遂於濼之尾出環河溝。復趨小清河故道。行八里。至對門口。又東會鄒平之沙河。合而為一。其勢益悍不可禦。竟穿小清河故道。折而之北。決河一道。亦平地瀰漫。而鄒平東北之地遂遭水患矣。自是●河滸山沙河行三十里。合奔白雲湖。夫湖之容水有數。今諸水合而歸湖。湖不能受。其橫決汎濫。有更甚於滸山濼者。而長山膏腴之地盡成澤國矣。湖之下為陶塘口。諸水直注陶塘。復不由小清河故道。而盡歸清沙泊。夫清沙泊者。新城蓄水之處。今諸水匯焉。至新城而別無所之。是一彈丸之新城。竟為眾水之歸墟矣。田舍墳廬。盡皆漂沒。新民其能堪乎。夫新城在南岸。高苑在北岸。中分小清河以為界。新堤堙廢。而高堤堅固。新居上游。獨當水患。高憑堤以為固。率男婦萬人寢食其上。以禦斯人之決。弓矢刀石相向。如仇讎。如敵國。搆訟格?。於茲數十年矣。乙丑夏秋間。長新兩邑民。數以水災告。云小清河不治故至此。爰于康熙丙寅正月。單騎親往。先循小清河新決之處。一一相度其形勢。又溯小清河故道。一一窮究其源委。而後知小清河之不治。致諸邑受害者。非天也地也。人實為之爾。夫善治病者治本。今日新城等之受病。本症也。不為追究其受病之由。而苟且補苴。是徒治其標也。何益哉。然則新城等之受病何在。曰在上流不在下流也。在故河不在新河也。治本之之法又何在。曰在制小清河之上流。疏小清河之下流而已矣。在復小清河之故道。截小清河之新道而已矣。夫漯河至萬家口東徙。遂淤故道約三十里。今當濬之仍使北行。議於萬家口新決河不必堵塞。宜建石閘一。使●河之水。不入決河。即不致平地瀰漫。而章邱永無水患矣。水既不入決河。自不入滸山濼。濼所受止南山之水。旱則無水。潦亦止此一濼之水。聽從還河。出小清河故道。而鄒平西北之地永無水患矣。八里至對門口。此地原增沙河。水為更橫。議建石閘一。使水不北行。趨白雲湖。而鄒平東北之地永無水患矣。對門口之下。本小清河故道。約三十里許。至郭家口。今兩旁高岸。堅厚如故。而河身多被豪民?而為田。如開河莊王家莊閻家樓等處。間?草屋數間。以理論之。逭其罪而還其地。仍濬為深闊之河。出郭家口。使與長山之舊口通。則無水至白雲湖。而長山之地永無水患矣。舊口至陶塘口。約三十九里。清河不治。白雲湖所受湖泊諸水。直趨陶塘口。使清河治而無水至白雲湖。自無水至陶塘口。陶塘之左為小清河故道。右則新城之清沙泊。泊南北。寬止五六里。東西長止八九里。今竟匯眾水以為歸。排山倒海。勢同稽天巨浸。況復諸水橫於南。孝婦河之水又橫於北。一派汪洋。歷有年所。新民能不為溝中之瘠乎。宜其梃而走險。必欲決高苑之黑水灣軍張道口。以少緩須臾也。__其所以必欲決之者何。以黑水灣軍張道口之下。舊有支溝。溝行十八里。有五空橋。水可由橋趨博樂入海。高人奮力爭?。必不使決。兩監司按之得實。曲在新城。治以盜決之罪。故旋決而旋塞。而新城之水。仍瀰漫如故。余親歷其地。一望慘目。反覆思維。新水無所洩救。勢必衝決而新城危。若驟以新城之水。瀉高之決口。其下支溝水道久堙。兩旁無堤岸束水。勢必橫溢田畝。高苑衝決而高苑危。又況博樂二邑。地勢較高更窪新水。果如此行。博樂恐亦未可保也。且上流不遏。下流必壅。即今新城之水。從高決口出。從前之積水方洩。在上之積水又來。是又徒有害於高苑。而究無濟於新城也。今議或黑水灣或軍張道口。建石閘一。其下支溝舊道。當疏濬深闊。達五空橋。再下五道口尹家泊姚家窪直身河劉注窪至大吾坡。係高博樂下流。凡淺阻之處。通加疏濬。令新城所漲之水。徐徐啟閘宣洩。勿使暴怒沖激。前水入海。後水復流。逐漸放行。新城之地。不逾月而皆可涸出。既有濟于新城。又無害於高苑。誠兩得之策也。待至全河底績。使●河滸山白雲陶塘清沙諸水。不灌新城。是新城已無水患。而軍張一閘。可以永閉。以防萬一之蓄洩。高民可安枕而臥。又何必率男婦萬人寢食死守。世與新民為難哉。此皆制上流之法也。其疏下流又若何。曰是不難。考小清河至岔河。與孝婦河合。至此而下。土人統名孝婦河。或統名小清河。由岔河十里至通濟橋。又五里至伊家園。伊家園五里至閘上。又十五里至灣頭。接入烏河。有謂此一帶河身俱高。水反西向至伊家園。因云小清河水不能逆流而上。開之無益。夫使水必不可行。則從前小清河當至灣頭而止。何以能由博樂入海。皆由灣頭匯聚諸水。勢甚湍激。故爾倒流。伊家園以下。地久淤澱。必多阻塞。遂云河身俱高。若使深通。俾灣頭不致湍激。便可順趨入海。又何有不行之患乎。此則疏下流之法也。至長山孝婦河苑陽河黃土崖等。亦歲為新城患。余又循孝婦故道。跡其源流。原合苑陽河米溝河乾溝河。由劉家等莊入岔河。歸小清入海。自呂家莊口決。不由舊河。反由鄒平毛張等莊。經新城入麻大泊清沙泊。灌新城。下衝博興等縣。為害甚大。使自呂家莊建石閘一。使黃土崖等水。仍歸岔河與小清合。而諸邑更可永慶安瀾矣。總之。水合則強。分則弱。急則怒。緩則平。通則行。阻則滯。今以蜿蜒六百餘里一流通之清河。竟截而為數節。又益之湖泊。以助滔天之勢。其害甯有窮乎。猶人之一身然。發源之漯河。咽喉也。所經鄒長新苑等處。如人之腹與腸胃。傳送受載之府也。至博安入海。則尾閭也。人身一處。血脈不通。則人必病。水一處不通。則水必為災矣。今小清故道既通。石閘復建。即使山水迅發。皆趨正道入海。萬不得已而啟萬家口閘洩之。啟對門口閘洩之。啟黑水軍張閘洩之。向蹙地受水而泛之湖泊。今擴地受水而納之故道。謂仍足為害者。吾不信也。此議一行。則蓄洩有地。啟閉有時。將見七邑之中。溝壑之地。疏為桑麻。魚鱉之民。均得安宅。旱可資其灌溉。遠可通夫舟楫。不獨使不為害。兼可因以為利。又何重舉事而樂因循。以留此無窮之患哉。考志。明成化癸巳。都憲牟公曾濬之。自歷城至樂安。水循故道。退出鄒平等邑膏腴田數萬頃。迄嘉靖癸巳。?六十年。小清河復塞。淯沙孝婦等河潰漲。當事者復濬之。三年而畢。諸水悉平。咸注之小清河。高苑志。亦載青州推官陳君珪小清河議。按其地形。似又與今異。其言引●河可歸淯河入大清甚切。余詢之父老。謂必不可。齊東邑志。已備述其害。得無今昔之殊勢歟。溯成化以至於今。歷百幾十年矣。余憫斯民之昏墊。冀一盡疏濬宣洩之人事以拯之。實余之苦心也。經營創建。明知勞民而不敢避怨。以期垂之永久。惟望後之君子。或先事而綢繆之。或乘時而補救之。使小清河得永循故道。而七邑之民。得永免水患。無因循傾圮。使諸水橫決莫制。而反歸其咎於天地。則幸甚矣。故不揣為之議。復為之圖說。以俟後之君子省覽焉。_
山東水道圖說會典|ANON|賀編1827|卷一百十五工政二十一各省水利二|山東省以濟南府為省會。濟南府之南。泰安府兗州府。其東青州府萊州府登州府。其北武定府。其西東昌府臨清州。兗州府之西濟甯州。又西曹州府。青州府之南沂州府。武定府之東北為大清河口。大海當其北。西接直隸界。迤而東南。經青州府北。為小清河淄河巨瀰河諸口。又經萊州府北。為長泊水濰河膠萊北河掖河諸口。又經登州府北。為界河黃水河清洋河諸口。折西南。為郭家河乳山河五龍河諸口。又經萊州府南。為南大河膠萊河口。又經沂州府東南。為潮河傳河口。接江蘇界。黃河自河南東流入境。經曹州府南。又東入江蘇界。順隄河當其北。亦東流入江蘇界。汶河出泰安府西流。合泮河小汶河。曰大汶河。經戴村壩。折西南流。經兗州府。為運河。分南北流。南流者。合府河泗河。經濟甯州。及兗州府東南之鄒縣滕縣嶧縣。入江蘇界。北流者。經滾壩。合趙王河支津。及沙河。又經東昌府臨清州。合衛河。又經濟南府西北之德州。入直隸界。趙王河自直隸東流入境。經曹州府。一支津東北流。至兗州府。注運河。正渠東南流。注牛頭河。牛頭河即舊運河。上源為馬踏蜀山南旺諸湖水。在濟甯州西。南流合趙王河北渠河蔡河萬福河。注微山湖。接江蘇界。微山湖之北為獨山湖南陽湖昭陽湖。俱在兗州府界。沙河自直隸東流入境。經曹州府。合魏河。至兗州府。注運河。衛河自直隸東北流入境。經東昌府。合馬頰河。及漳河支津。又經臨清州。注運河。漳河自直隸分二支入境。俱經臨清州。在南者為支津。注衛河。正渠當其北。東北流。復入直隸界。大清河自戴村壩滾壩。受運河之溢流而北。經泰安府西北之東阿平陰二縣。又東北經濟南府。合濼河繡江。至武定府。入於海。小清河上源曰獺河。出濟南府。合孝婦河。東流經青州府。合烏淄河。入於海。沂河出沂州府。合東汶河祊河及武河支津。南流入江蘇界。?河亦出沂州府。南流入江蘇界。沂河之東曰白馬河墨河。沂河之西曰武河燕子河芙蓉河東泇河西泇河。俱出沂州府。南流入江蘇界。巨瀰河出青州府。合南洋河大丹河小丹河。東北流。入於海。濰河亦出青州府。合大浯河小浯河汶河。北流經萊州府。入於海。膠河出萊州府。北流瀦為百脈湖。稍北。岐為二支。一東南流。曰膠萊南河。合白沙河大沽河小沽河。入於海。一西北流。曰膠萊北河。合五龍河。入於海。九里河亦曰五龍河。出登州府。合西大河縣河陶章河昌水河。南流。入於海。其東曰乳山河。又東曰郭家河。西合母珠河。俱南流。入於海。清洋河出登州府。合大姑河流子河。北流。入於海。其東曰辛安河。北流。其西曰黃水河界河。西北流。俱入於海。潮河傳河俱出沂州府。東南流。入於海。北至直隸界。西南至河南界。南至江蘇界。東與東北俱界海。_
東湖記|儲方慶|賀編1827|卷一百十五工政二十一各省水利二|士之出身加民。受朝命從官於四方者。宣力之暇。亦得因其地之山川。寓意于游觀。以為後世美談。昔賢如歐陽修蘇軾。出典郡邑。皆有登臨遺跡。見乎詩歌。或覽其形勝。刱為亭榭。垂諸不朽。雖千百世之下。猶得想像其遺跡而思樂之。然皆順民之利。以自託于修建。功成而後享之。然後以文章鳴其意。故其文可傳。而其地可久也。異哉清源之有東湖。何其異于古所云耶。湖居邑東偏。計城市廣狹。湖居三之二焉。父老為余言。縣故無湖。湖所占者悉平壤。曩時白石水漲。不以時疏導。悉歸城東低下處。外障于垣牆。而內益以泉水。故水日聚而成湖。?此湖之匯為巨浸者。數十年于茲矣。而令長之來宰是邑者。又以西北少水泉之美。?快意于斯湖。以為一隅勝也。遂從而文飾之。為游觀之所。然而傍湖城垣。受水沖激。崩塌無完土。西岸水侵。民居日毀壞。每歲夏秋交。山水暴發于外。湖水氾濫於中。則市無行人。居無燥土。惴惴焉有沉溺憂。然則守斯土者。見其汪洋浩瀚之勢。當戚然以憂。有食不下咽之慮。而又何暇對景怡情。作為詩篇。垂之邑乘耶。余以　　今上十四年孟春。來守茲土。既受事數月。凡境內山川風土。悉身歷之。而東湖尤日夕在臥塌傍。故其地形之高下。斯湖之本末。考之至晰。籌之至熟。方將運南方之桔槔。盡發湖水于城外。使內水有所去。修西面護城偃。障白石口。使外水不得入。然後繕完城郭。整理廬舍。使清邑不至湮廢。而秦隴兵興。晉陽駐牧。附近州邑之民。日夜輦運芻粟。以供師旅。猶懼不給。凡所經畫。悉阻于時會。未可遽行。及平涼歸命。晉地稍甯。大中丞又以吏議去官。屬邑皆有震色。無暇為久遠計。遷延及於戊戌春。吏事稍暇。將申本志。謀塞此湖。而朝命猝臨。亟去茲土。乃使三年中日為清土計者。不得少展。遽委之而去。惜哉。然而東湖之名。業已載在邑志。作為?歌。竊恐後之君子。不察斯湖之有害。且非天地生成之水。乃山水流漲所積。不可不早為放洩。以存清邑一撮土者。而事目前之觀。忘守土之計。故敢筆之於篇。以待後之君子。至于山水映帶之妙。魚鳥花月之情。昔賢述之詳矣。余又何詞焉。__　_
河南水道圖說會典|ANON|賀編1827|卷一百十五工政二十一各省水利二|河南省以開封府為省會。開封府之東歸德府。其北懷慶府衛輝府彰德府。其南陳州府許州。又南汝甯府光州。許州之西汝州。又西河南府陝州。河南府之南南陽府。黃河自陝西東流入境。經陝州合宏農河乾頭河青龍河。又經河南府北懷慶府南。北合溴河豬龍河廣濟河沁河。南合洛河汜水。又經衛輝府南開封府歸德府北。入江蘇界。濟水出懷慶府。東南流分二派。東通廣濟河。南通溴河。俱達於黃河。沁河自山西南流入境。至懷慶府。合大丹河注黃河。丹河亦自山西南流入境。經懷慶府。分二派。南合沁河者曰大丹河。東經衛輝府者曰小丹河。又曰衛河。合百泉水淇河。又經彰德府。合湯河洹河。入直隸界。淇河自山西東流入境。至衛輝府。注衛河。清漳河自山西南流入境。濁漳河亦自山西東流入境。經彰德府。合東流入直隸界。洛河自陝西東流入境。經陝州。至河南府。合澗河瀍河伊河。注黃河。淮河出南陽府。東流經汝甯府。合明港河溮河小黃河。又經光州。合小潢河汝河曲河史河入安徽界。汝河出汝甯府。合斗河小沙河吳寨河洪河東流。至光州。注淮河。沙河上源亦曰汝河。出汝州。東流經許州。合沙河。遂名沙河。又合潁河。經陳州府。合賈魯河。分二派。往南者曰濄河。合汾河。正渠合東蔡河西蔡河。東流入安徽界。潁河出河南府。東流至許州。合渚河。遂名渚河。注沙河。賈魯河上源曰索河。出開封府。合京河東京河磨河欒河雙洎河。南流至陳州府。注沙河。澮河二源。曰北沙河。曰南沙河。俱出歸德府。合東流。入安徽界。洪溝河巴溝河。亦出歸德府。東流入江蘇界。渦河亦出歸德府。南出一支渠曰芡河。正渠東流合惠濟河。俱入安徽界。惠濟河出開封府。東流至歸德府。合舊黃河。注渦河。丹河自湖北東流入境。經南陽府。合浙河滔河黃水河。復入湖北界。滔河亦自湖北東流入境。至南陽府。注丹河。白河出南陽府。合雞子河。南流分二派。東派曰溧河。通唐河。正渠合湍河刁河。南流入湖北界。唐河三源。曰趙河曰泌河曰盧家河。俱出南陽府。南流。北合溧河。亦入湖北界。南至湖北界。東南至安徽界。北至山西界。東北至直隸山東界。東至江蘇界。西至陝西界。_
淮沁水利議|張伯行|賀編1827|卷一百十五工政二十一各省水利二|西北水利在黃河之北者。莫大於沁河。沁河發源於山西。由河南懷慶府武陟縣入黃河。若於木欒店倣金口壩金口閘堽城閘之制。修成閘壩。冬春俱係清水。則閉壩開閘。引清水入內河。夏秋水發。恐有混濁。則閉閘開壩。放入黃河。總之清水則引入內河。濁水則放入黃河。必不使涓滴入內河。則由木欒店以下至陳橋。由陳橋至黃陵岡。由黃陵岡至張秋。若運河水小。則使之入運河濟運。由臨清至天津下海。若運河水大。則使之由五空橋穿運河入鹽河。至濟南府雒口下海。或由雙河集引入牛頭河。由濟甯魚臺至微山湖。如水勢仍大。則使之由荊山口彭家河貓兒窩過駱馬湖入中河濟運。而中河之尾。仍使之由鹽河下海。如駱馬湖口水勢仍大。則使之由西甯橋河。由宿遷桃源清河安東?陽海州五港口下海。則由木欒店以至五港口。凡有可以開通河道。挑挖溝洫。灌溉民田者。皆可成水田。而河北之水利溥矣。西北之水利在黃河之南者。莫大於淮河。淮河發源於河南桐?山。由開封歸德亳州鳳泗至天妃廟上出清口。此古之小清口也。古黃河在清河縣之後。淮水出小清口。獨行五六里。至大河口。黃河由清河縣後。亦獨行至大河口。淮合於黃。黃合於淮。是為淮黃交會處也。是小清口至大河口。淮黃交會處。尚有五六里之遙。黃水安得逆流而上。倒灌清口乎。今則黃河已遷於清河縣之前矣。黃淮交會於清河口。黃水直衝清口。故歷年以來。總不免於倒灌之患。倒灌洪澤湖。則淤洪澤湖。倒灌運河口。則淤運河。黃水小灌則小害。大灌則大害。或歸咎於黃之強。或歸咎於淮之弱。總未有以治之。而使之不為害也。愚不自揣。欲將清河口堵閉。使淮水獨入運河。由天妃廟後離河稍遠之處開引河一道。穿過堤北。於堤河適中之處。使之直往東行。至鮑家營河口對過。開河口放入黃河。則黃水既無倒灌之患。而糧船由清江浦至天妃廟後。御示閘對過。再開引河一道。入新河。出口過黃河較之出舊清河口。又覺順便矣。且黃水即有倒灌。一入引河。自往東行。而不能西行矣。若慮新河一時不能寬深。恐不足以洩淮水。則將舊清口之西。御壩之東。開引河一道。建閘一座。淮水大時。則啟板放入黃河。黃水大時。則閉板以拒黃。不使倒灌洪擇湖。蓄洩有方。似屬妥便。但此時淮河由開封至歸德。久經淤塞。必大加開通。中間凡有可以開通河道。挑挖溝洫。灌溉民田者。皆可酌量行之。至運河口之東。有可以開河引入高家堰內灌溉民田者。則酌開河道。多挑溝洫。使高堰之內。盡成膏腴之田。再將清江浦檀渡寺東運料小河閘座修理堅固。仍將運料小河。盡行疏通。以至海口。則由此放水。可以灌二百餘里之民田矣。再於淮安之西。舊柳溝河開通。引水灌田。再於淮安之南。劉均溝涇河澗河子嬰溝盡行開通。放水灌田。餘水下海。并將鳳凰橋人字河芒稻河白塔河盡行開通。引水灌田。且於運河兩岸各閘壩。俱行修理。以備蓄洩。則高寶湖水。可以放入運河。運河之水。亦可以灌田。且放之入海入江。而不至有泛濫之虞矣。觀沁河淮河之可以分流灌田。則各省凡有清水之處。皆可以設法灌田。而水利益溥矣。是在後之君子。講求而酌行之耳。__　沁水濁悍衝決為患甚大引沁入運此斷不可行之策存之以備一說耳_
漳河天平閘故渠圖說|趙希璜|賀編1827|卷一百十五工政二十一各省水利二|案西門豹史起導漳水治渠。實得職方之遺。其後率循者皆食其力。後漢書安帝紀。元初二年春正月。修理西門豹所分漳水為支渠。以溉民田。注史記曰。西門豹令鄴。發人鑿十二渠。引水灌田。所鑿之渠。在今相州鄴縣西也。曹魏時。有天井堰。故魏都賦云。墱流十二。同源異口也。元魏時。有萬金渠。東魏時。築漳濱堰。北齊時。有河清渠。至唐至德時皆廢。惟汴宋時欲復之而未果。宋史王沿傳。天聖四年二月。沿言史起為鄴令。鑿十二渠。引漳水以溉斥鹵之田。而河內饒足。唐至德後渠廢。而相魏洺磁之地。濱漳水者。累遭決溢。今皆斥鹵不可耕。夫漳水一石。其泥數斗。古人以為利。今人以為害。繫乎用與不用者耳。請募民復十二渠。渠復則水分。水分則無奔決之患。可使數郡瘠鹵之田。變為膏腴。詔河北漕司規度。而洺州倅王軫。言漳河岸高水下。未易疏導。又其流濁。不可溉田。八月。沿又奏渠田起於魏襄王時。但紀灌溉之饒。不言疏導之法。惟相州圖經。載天平堰。魏武帝所作。凡二十里。分十二墱。相距二百步。互相灌注。一源分為一流。皆懸水門。所溉處名晏澤陂。然則為渠之法。必就高阜。鑿岸為渠。截流為堰。然後水行數里。方至平田。若渠開二丈四尺。則作堰之功可損其半。日役萬人。五十日而罷。扼中流以作堰。下流大渠。分置水門。東入於衛河。或水盛溢。則下版閉渠。以防奔注。復三百年之舊?。溉數萬頃之良田。雖役百萬。數載而畢。未足為勞。況此五旬之力哉。奏寢不行。康熙時。彰德同知李光型天平閘說。魏鄴令西門豹引漳水溉田。以富魏之河內。史載是事。為水利之權輿。然其?久湮。余巡歷河干。訪得天平閘舊址。在西高穴村。濱河高阜閒。屬今安陽縣地。非臨漳也。其閘石前後上下左右。至今完具。閘設兩門。各闊八尺五寸。自頂至底。高一丈五尺。長四丈七尺。河發水漲。流可至閘門。退則不及。土人云。古於閘外開引渠一道。由漁洋渡口河身高處引水入閘。長二百六十丈。今以水平測量。水頭高閘門底二丈。其閘門內正渠。經東百餘丈轉南。舊有子閘一座。基石尚存。復轉東。至東高穴村界。又有小閘一座。年久被土壅塞。蓋自西高穴村至東高穴村。正渠長六百餘丈。兩岸高三四丈。寬二三丈至四五丈。內有支渠一道。係張胡頂洩水之處。自東高穴村至邵家屯。正渠長三百餘丈。兩岸高三丈餘。寬二丈餘。內有支渠一道。在張顯屯後。自邵家屯由郭家屯小洪河村至李家屯止。正渠長一千四百餘丈。兩岸高二三尺至七八尺。內有支渠六七道。經張家莊劉家屯後蔡村。東自李家莊崔家莊至後靜曲村。長八百餘丈。此二莊有渠形。無渠道。渠道已為民所耕種。自後靜曲至三十里舖止。渠長二千四百餘丈。兩岸高二三尺。寬七八尺至一二丈。內有支渠一道。經華村店。自三十里鋪大路東。由華村街往東南。至小華村。正渠長五百餘丈。兩岸高二三尺至七八尺。寬七八尺至丈餘。內有支渠一道。經臨漳界。自小華村至郝家小莊。入大青龍渠。長三百餘丈。有渠形。無渠道。渠道亦為民所耕種。自大青龍渠達青龍河。入洹河。長四十餘里。現在疏通。自西高穴村至大青龍渠。入洹河。共長七十餘里。匯歸衛河。大抵古人設立水利。必先明其水土之性。漳河水性悍急。而自漁洋以下。濱河之土極疏。所以設有子閘。以護大閘。復設有小閘。以防岡水。其措置之周密如是。至設大閘在山岡高阜之上。因水勢之高如建瓴。開鑿小渠。引入山岡石骨之內。托基始固。而引渠分流。勢復紆徐。此尤其用意之精微。且有合於納水用山之說也。嘉慶五年庚申三月初三日。余至西高穴村。裴褢竟日。歸作斯圖。並纂說以詔來者。_
濬膠河疏雍正三年|山東巡撫陳世琯|賀編1827|卷一百十五工政二十一各省水利二|奏為欽奉　　上諭事。竊臣準部咨。據溫文桂條奏疏濬平度州境內膠河緣由。奉　　旨著臣查明具奏欽此。臣因東三郡河道多淤。委原任膠州知州會同該地方官。將此膠河詳細確勘。今據稱平度州南鄉並非膠河。溫文桂所奏。乃膠萊之運河也。此河自膠州海口之麻灣入口。經由平度商密昌邑三州縣地方。至掖縣海倉口入海。現丈得一百九十九里零。係元時運糧之河。中間有分水嶺。形如龜背。水至此東西分流。不能合而為一。今就地勢作兩截疏濬。東半截計一十六處。西半截六十五處。河身窄淺。止須增挑寬深。惟掖縣海倉口。乃全河洩水入海之處。現今流沙壅積。計長五里。以致河水散漫無歸。淹及地畝。此處應加開掘。俾河水暢流入海。不致泛溢。則村莊地畝均有裨益。但須於三四月間。無大北風捲潮入口之時。施工為便。此溫文桂條奏之河。應行疏濬者也。至膠河發源於膠州之鐵橛山外長城嶺南。經由膠州境計五十七里有奇。經高密縣境計九十六里有奇。入於平度州南之膠萊運河。此河患在上流寬闊。下流窄狹。而歸入膠萊運河之處。淤淺不成河者四里有奇。淤塞如平陸者一十五里有奇。水無歸宿。勢必散漫。兼有百脈湖五龍河張魯河會流泛溢。各州縣雖築堤堵塞。而水之去路不通。難免潰決。今應將淺窄淤塞之處。挑挖寬深。引水歸河。自無淹沒之慮。此溫文桂條奏之所未及。應并行疏濬者也。通計兩河共估挑土一十四萬九千二百七十方。臣擬於農隙舉行。官備器具。用民之力。每人日給食米一升。先將兩河淤塞淺窄處所。一律開通。所有膠河疏濬有益緣由。謹具摺請　　旨。是否允當。伏祈　　皇上批示遵行。_
田渠說豫乘識小錄|朱雲錦|賀編1827|卷一百十五工政二十一各省水利二|農桑要訣有曰。陸田者命懸於天。人力雖修。水旱不時。則一年功廢。水田制之由人。人力苟盡。則地利可興。旨哉其言也。然江淮之間。熟於水利。官陂官塘。處處有之。民間所自為溪堰水蕩。大可灌田數百頃。小可灌田數十畝。至民間買賣田地。先問塘之有無大小。且歲時修葺。固之使無渫。鑿之使有歸。田間似有棄地。而實地無餘利矣。惟西北高亢之地。多置水利於不講。雨潦之年。但受水害而已。其實如關西之鄭國白公六輔。關外之嚴熊龍首諸渠。何嘗不以灌溉稱沃壤。況豫州河內有史起十二渠。南陽有召信臣鉗盧陂。潁川有鴻隙陂。陳蔡之間。有鄧艾棗祇等屯田遏潁水。所作諸陂。俱可化平疇為陸海。生稻粱於斥鹵。然凡民可與樂成。難與圖始。昔西門豹鑿漳渠。邑民苦之。豹曰。當令百歲後父老子孫思我耳。然又苦經畫者之泥古而強為。而不知順水之性。夫苟通其性而熟其法。則山泉可用。平地之泉亦可用。大川可用。積潦亦可用。明徐伯繼西北水議云。制水之法。高則開渠。卑則築圍。急則激取。緩則疏引。此即周禮稻人蓄水止水蕩水均水舍水瀉水之遺意也。中州水利。如賈待詔所謂即河水穿渠灌田。以殺水勢。史公西門堰漳流而富鄴下。今河則重隄矗立。尚虞其衝決。漳流悍疾。且時有遷徙。此萬無可議者。開封歸德陳州。數為河決沙淤。故渠堙沒。故但有洩水溝渠。以求水不為害而已。西南一帶。山溪下注。勢如建瓴。間有平衍渟蓄之處。引水灌田。為數甚寡。其以水利著者。西北則懷慶各屬。東南則光固等州縣。光固之間與吳楚近。其民既習於陂堰塘泊等務。而史曲諸河。交貫其中。?稻之利。通省仰給。河內濟源等處。則分濟瀆丹沁之餘潤。而勝國河內令袁公應泰所建之廣濟渠為著。渠即古枋口。晉司馬孚易以石。晉之沁水。至是入豫境。古址久堙。袁公令河內。相度水勢。鑿石山為洞。置閘司啟閉。引水出洞口東南流。歷濟河溫武四縣界。又數分支流以資傍潤。其自著廣濟渠申詳條?碑記。詳著其用水護堰諸法甚晰。見省志藝文類然其創始之艱。用力之勤。亦可概見。百泉之水。亦可廣溉灌之利。特衛水用以濟運。設立斗門石堰。定例自三月朔至五月中旬。三日濟運。一日塞口灌田。其餘日但資竹絡壩。涓涓之流。雖無妨於農業。而亢旱之時。不無嗷嗷。此亦不能兩顧之勢也。當事者如慨然以斯事為己任。無難檄下郡邑。飭將境內有無川澤。及建渠引灌。係用何水。與某郡縣連接。某渠灌田若干頃畝。壩長閘頭若何分日用水。並治內有無古堰堪以興復。有無源泉可以挹注。繪圖詳說。使觀者於宜修宜創之故。瞭如指掌。則全局在握。遇疏濬之工。指據有方。或以爭渠致訟。亦可按圖立斷。洵不無小補也。茲將通志所載灌田之渠。列之別方。其有古渠今湮者。亦間著之。以待留心者之咨訪云。_
禹城縣西鄉韓家砦小簡河溝記|韓鍚胙|賀編1827|卷一百十五工政二十一各省水利二|事有欲治此而不能治。及至治他事。而此事反得治者。今韓家砦河溝是也。韓家砦在禹城西鄉十五里。地勢卑下。霪霖易積。又邢家莊以南數十里。水咸注之。夏秋之交。雲行雨施。灣環渟聚。深厲淺揭。垣傾宇頹。速涸則可麥。否則併麥而無之。舉上天雨露之仁。而嫁其名為災祲之怨。可憐傷哉。先是韓家砦民請疏溝。欲決其流入於榴浦。榴浦人起而爭阻之。訟繼以?。事格不興。余乾隆己巳冬。作宰禹城。民又以榴浦阻疏溝事來愬。余曰。阻之誠是也。爾欲利而彼欲害乎。會大中丞準公。仰承　　諭旨。思永除三齊之水患。檄下道府。廣諮博訪。履陌度阡。講求溝洫之制。余從郡守劉公親董厥事。而禹城官道南之引河。遂獲連類並及。鑿壅洩滯。馬馳矢迅。以歸于徒駭之河。引河者。榴浦之河也。於是召榴浦人而語之曰。若尚將阻韓家砦河溝也乎。引河未通。而弗阻其溝。是召水以自殃也。自殃者不情。引河既通。而猶阻其溝。是障水以殃人也。殃人者不祥矣。僉曰諾。因為之轉請憲司。命韓家砦民於庚午年四月七日興工。起韓家砦莊南。鑿河溝。廣丈有二尺。底廣六尺。深五尺。北入引河。長共一千四百七十餘丈。不旬日而竣事。禾苗充茂。農慶有年。兩鄉之民。向之仇若敵國者。於是乎語笑通問。各相誡。每語及前阻溝事。汗顏無已。眾請定河名於石。余思利民之事。不必其多且繁也。引河長僅三十里許。韓家砦溝長僅七里許。用民力僅三四日。不亦簡乎。向之請鑿溝以洩水患。百計欲治之而不能者。今乃一旦舉之。禹城西鄉。?火幾萬戶。免水澇之侵。而享倉囷之足。解獄訟之忿。而通酒醴之歡。非惟民初望不及此。即余為有司官。思欲拯民陷溺。其初望亦不及此也。則懼其壅也。濬而深之。求其廣也。剷而拓之。勿積土其中。以冀往來之捷。勿藝稼其中。以私黍粒之肥。歲出七八人之力。芟刈蕩滌之。為百年無礙遠圖。其施功尤簡也。九河舊有簡河。因其地與徒駭相近。名之曰小簡河。而書其始末以刻之。__山西水道圖說會典_ANON__山西省以太原府為省會。太原府之西汾州府。其東平定州。其南沁州。又南潞安府澤州府。其東南遼州。其西南霍州隰州。又南平陽府絳州解州蒲州府。其北忻州。又北甯武府代州保德州。又北大同府朔平府。朔平府西北歸綏五廳。黃河自烏拉特旗南。鄂爾多斯左翼前旗北。南流入境。經歸化城。合圖爾根河烏蘭木倫河入邊。又經保德州。合大澗河及葫蘆山水。又經太原府。合嵐漪河蔚汾河。又經汾州府。合湫河三川河沙河。又經隰州。合仙芝河昕川河。又經平陽府。合清水河羅峪河。又經蒲州府。合汾河涑河。折東流。合媯汭水。又經解州至絳州。合清水河沇河。又東入河南界。汾河出甯武府。東南流。經太原府。合碾河嵐河直谷水晉渠水洞渦水沙河文峪河。又經汾州府。合義河孝河中都河。又經霍州。合新水峪河仁義河。又經平陽府。合澗河黑水河。又經絳州。合澮河。折西流至蒲州府。注黃河。桑乾河出朔平府。合恢河。東流經大同府。合黃水河渾河十里河。入直隸界。滹沱河。出代州。合陽武河。西流經忻州。折東經平定州。合牧馬河清水河秀水河。入直隸界。清漳河二源。俱出遼州。合清河。南流入河南界。濁漳河二源。北源出沁州。東流經潞安府。與南源會。南源出潞安府。合石子河絳河。東北流與北源會。又合榆社水。東流入河南界。東洋河南洋河壺水。俱出大同府。東流。滱河亦出大同府。南流。俱入直隸界。沙河滋河出代州。西韓河出平定州。俱東流。入直隸界。洪河出澤州府。東流。丹河亦出澤州府。南流。俱入河南界。沁河出沁州。南流。經平陽府東。潞安府西。又經澤州府。合梅河護澤河。入河南界。東至直隸界。南至河南界。西至陝西界。北至察哈爾。_
蒲州府復涑姚二渠記|胡天游|賀編1827|卷一百十五工政二十一各省水利二|蒲晉之坤河帶如玦。川在州域。北汾南涑。涑自唐都督薛萬徹。導水夏縣至臨晉西。委張澤入於河。解之平陸泉出橫嶺。澗合溪赴。會流以盛。隋都水姚暹渠引焉。至蒲虞鄉縣澤首受。亦西入于河。然暹所引本北魏永豐舊渠。而酈善長謂涑水西逕郇瑕。又西南逕張揚城。屬於陂。則非萬徹暹所始營。唯二渠源濆山谷。悍挾泥沙。時時墆不循其理。久益為變。暹徹所以條其攸歸。必使之復。去害致利。以予其民。宜著史書。稱名勿絕至今。渠自兩人後。開塞幾變。近廢不治瘉甚。而張澤者。即善長書涑所屬陂。今以為湖。變其名五姓湖。故瀦渠郵以輸河。涸三數十載。梗前時入河道。凡二渠積閼。流當就湖者。或不能至。若夏秋會。甚風淮雨。噓漲鼓恕。涑衝暹渠。力併壯決。敗解鹽池。蕩廬稼。駿撼郭邑。因注湖。莫有洩容。游波踔騰。四齧原陸。蒲解之人用為困。河東兵備道喬公。暨知蒲州府周侯。相與謀吾民。以解池繫國賦鉅。唯水是病。卻菑底輯。使無濫沈。川瀆順性。歲種時慶。經務之要。莫急且先。乃召父老。告以渠河。興罷孰利。咸曰。苟導復之。利世世。於是計與暹渠左右夫家。其田溉潤得及者。率戶役焉。其非蒲所治。而統於河東為解州。以畀其守。其在蒲縣四。曰猗氏臨晉虞鄉永濟。令分主之。以為禹治水施先下流。湖渠同時。乃畚乃钁。乃疏乃穿。乾隆甲戍春正月。水功是興。逮四月成。自解安邑屬蒲水濟三百餘里。循渠樹防。翼翼傑傑。式砥式遏。而邸家營者。介虞鄉猗氏。勢有南痺。異時涑橫擣八里為巨浸。狂溜勇淘。地益底深。岸高下絕懸五六丈。崩口不可塞合。周侯謂此涑要害。如軍陳攻守。必爭險勝。出俸錢買其傍田。盡土實之。奪其凶門。卒杜服上為其隄。崇築加仞。厚固彌鞏。責官吏以時衛。於是憤帖鬱宣。潦縮其暴乎野者。壤出其淪於墊者。昔若食得饐。茲委壑如紡。土燥厥?。復於田耕。塗懽里歌。忘其恐戁。方役之興。公及周侯。躬巡渠所。勞其人勿怠。日夕記訖。?酒肉賚賜慰遣焉。今夫去疾病而復於壯者之為復。國地失而復克取有之之謂復。城郭道路陂澤隄渠。其既廢而治興焉之謂復。修其圮。攘其患。用其利。猶起膏肓。奮武烈。均乎大庸。予診斯謀。美河東公功。太守侯之勞烈。同德協慮。康享斯民。視暹萬徹所為尤有尚。思揚其光。嘉昭無休。且告繼為政者師循之。亦克保奠以終。永厥績。毋隳。_
衢州知府楊公傳|楊椿|賀編1827|卷一百十五工政二十一各省水利二|公諱廷望。字兢如。初名廷●。椿祖修撰公從父弟也。年十六。補崑山縣學生。以奏銷事斥。遂留心經世學。嘗言仕宦莫善於親民。親民必先於富教。丞簿以下。不敢親也。通判以上。不得親也。親之者。其惟知縣乎。親民之要。必在于先富後教。康熙十三年。應四川巡撫張坤載聘。六月抵廣元。大兵方圍賊將王屏藩於保甯。公語坤載曰。成都為賊巢。守兵單弱。士民多不順。誠出奇兵進劍閣直擣之。成都必破。成都破。則保甯賊不戰自潰。否必為賊所困矣。坤載不從。七月賊攻廣元。坤載戰敗。脫身逃。廣元遂失。公流寓夔州興安漢中者久之。十八年。椿世父按察公為湖廣蘄黃道副使。公往依焉。按察公轉餉湖南。晉貴州參政。公在幕贊畫為多。二十五年。以國子監生選授河南上蔡縣知縣。上蔡自明季兵燹。河流羨溢。田野荒蕪。民人墊隘愁苦。無所控訴。公至不三日。躬行阡陌。循視諸河及故溝之可考者。凡為河二十有三。川一。汀一。池一。洫二。陂三。湖五。溝一百有九。公相其大小緩急。以先後治之。洪河經縣百餘里。岸卑下。水易溢。導之自縣西北始。左分為王四溝。右分為汊河。東南入於汝陽。汝河寬廣而淤淺。沙河勢湍急易沖決。導汝河。東過朱里。為朱里河。又東過蔡埠。為蔡埠河。又東過懸弧灣。與沙河會。又東入於汝陽。蔡河源於城西南澗泉。本細流也。經城東匯為河。夏秋湓溢特甚。黑河上淺窄而下多淤。包河勢同湖泊。一縣之水半匯焉。導蔡河。東分為西朱馬河。又東分為東朱馬河。又東分為茅河。又東經雷安里與黑河會。又南經高生里與包河會。又東入於項城界。溝河源出縣之扶臺鎮。久為平陸。導之北入於陳州。青龍溝衡漫幾三十里。土地曠。人民希。白馬溝在西華上蔡商水三縣之交。水盛時。先賢漆雕墓常沒焉。導青龍溝東北入商水縣之龍灘河。導白馬溝北入商水縣之粉河。樹河者。西平縣汝河所分。導之入於朱里河。柳堰河者。舊入遂平縣之沙河。後為遂平知縣所塞。無所入。小沙河者。遂平縣郎家口沙河之決流。阻於遂平之勢。不得塞。導之皆入於蔡埠河。河源溝者。汝陽河馬腸河之源。北馬腸河其又一源也。導之皆入於汝陽。草河者。朱馬河之別流。導之亦入於汝陽。杜溝有五。俱淤絕。又為蔡河所斷。中間已成大道。不可復開。導其在蔡河北者。入於蔡河。導其在蔡河南者。入汝陽縣馬腸河。五龍河者。杜三溝左枝。導之而杜溝之水。及諸水不能南下者。皆由此入朱馬河。以達於洪河。其他小河小溝川湖陂池汀洫。或導之注於大溝。或導之達於大河。或濬之以通其氣。或分之以殺其力。或瀦之令有所休息游盪。?入陳州商水者十之二。入項城者十之三。入汝陽者十之五。又為隄八。洪河隄王四溝隄包河隄樹河隄沙河隄小沙河隄柳堰河新隄柳堰河吳家嶺隄。長或百餘里。或六七十里。或四五十里。三二十里。短亦十餘里。或五六里。寬皆三丈餘。高八尺。於是水行地中。田野闢。行旅通。方工之始興也。?縣不樂公開濬。有言公平地開河者。有言公以?國為壑者。會巡撫檄查水利。公詳言水性就下。必上流之隄防固。始無泛濫之虞。下流之疏濬深。方免填游之患。上蔡上流則西華堰城西平遂平。下流則項城商水陳州汝陽。上流不固。溢決依然。下流不深。壅塞如故。請敕令上下鄰封。一體疏築。巡撫以為然。而公亦於茅河開有石橋者七。謗議始息。遂益專心疏濬。勸農桑勤勞相。豁民之有糧無地者五百餘頃。量田方圓。編以字號。為魚鱗冊。田之主名丈尺四至。原隰阪險邱陵填衍之故畢具。縣無隱糧。亦無賠課。學宮頹壞久矣。公捐俸鳩工以繕之。請頒禮樂圖式於禮部。幣聘教?舞羽者於曲阜。請印經史及性理經濟書於國子監。先師之廟。明倫之堂。名宦鄉賢之祠。齋廡廨舍廩庫門牆靡不新。?彝簋簠豆登籩俎靡不潔。鐘磬簫管笙竽琴瑟塤箎柷●?鼓旌翟靡不飭。凡歷四年。而學宮之事成。又建上蔡書院於城西。延名師其中。縣之彥俊皆造焉。置學田以贍之。室以間計者六十有三。田以頃畝計者一十五頃七十八畝有奇。 __又建至聖?廟於蔡溝。漆雕開祠於華陂。蔡仲廟謝先生祠霍節愍公祠三賢祠於城之四門。皆置田以供祀事。又建伏羲廟於蓍臺。清祭田二千五百畝之為僧占者。凡祀典應祀而舊無文者秩之。不應祀者已之。三十一二年間。陝西大旱。民之來上蔡者以萬計。飢於公乎食。寒於公乎衣。病於公乎醫藥。死於公乎歛葬。歸於公乎資斧。?公在上蔡九年。百務具修。神人和協。巡撫以公能富教其民。將特薦公於朝。而公已秩滿而離任矣。三十四年。陞山東登州府同知。登州瀕海上。同知又清閒無事。歲奉巡撫命。往來於京師陝西濟南濟甯泰安武定間而已。四十五年。陞浙江衢州府知府。衢州與江南江西福建俱接壤。其俗雜。其民貧。其地山高而水駛。公思所以整理之。首建府學。規模經制如上蔡。檄五縣之學皆新焉。西安縣石堰。於諸堰下最大。亦最古。公檄令急修之。餘見府舊志及屬縣志者。悉一一檄問。令其存者修。廢者復。無者增。皆以上蔡治溝洫之法治之。城故有河久不浚。民或築室於其上。公清出疏之。俗以嫁女破產。雖富族亦不舉。多溺之者。公嚴禁不少恕。并禁市之以銅鉛雜銀。以水漬米者。又禁民之博奕?飲好勇?狠者。又禁訟師誣辭興訟。出入官署為姦者。公每有所禁。必詳為條教。至於再。至於三。尚有不用公命。公乃以法懲之。其懲也以一警百。民無不畏服恐懼改過自新者。四十八年旱。公單騎減從。親詣四鄉。諭富民開倉平糶。又勸令貸於鄰里之貧者。貧者得食。而富者怨矣。其秋未穫。商舟糶米者雲集。米價一日三長。老幼驚惶。請公禁其出境。公從之。商人失利者皆恨。於是胥動以浮言。而公以封倉遏糴被劾矣。初公在上蔡。其民愿。公務為興利。衢州之民龐。公兼任除姦。治稍不同。而民之感公同也。公既罷官。不能歸。衢民亦不願公之去。因留衢三載。五十年九月。卒於衢。衢士民巷哭。皆泣奠於公之柩前。上蔡民聞之。為公建祠於書院。歲時以禮祀焉。_
覆詳鞏縣水利狀|魯之裕|賀編1827|卷一百十五工政二十一各省水利二|水之為利害於民生也。非水之自能利害也。視乎治者之得失焉耳。然治水之得失。不待於既利既害而後知之也。即其議治之初。而得失固已判然矣。何也。治水之道。貴乎行所無事。不貴其能鑿也。鑿則民未享其利。而害早切於剝膚矣。河南於天下為適中之地。古天子居中制外之一大都會也。思患預防之計。旱澇蓄洩之方。前人?熟籌而備具之矣。無待今日下士而始為此迂?寡效之計也。然督憲大人。一聞成功期月。施澤百世之言。即不憚延訪之勤。此固圖利萬方。下恤民隱之盛心。職雖蠡測井觀。敢不竭所知以對。夫張生所呈者。洛偃鞏宜嵩五邑之水。其他四邑。職未嘗洄溯而深計之。其說當否。未敢臆度。至於嵩則民生之利害。即職之利害。職嘗往來伊流。詢諸父老。考諸圖志。而釐然於伊水之利害矣。?伊之為水。由盧氏入嵩。穿巒排嶂。傍納山溪諸流。出崖口。越縣治。折而北走。上下百餘里。川原平闊。農民截流。疊石以成堰。近者七八里。遠或一二十里。逼水瀹渠。以灌沿河卑下之地。伊之利於嵩者然也。其為害也。則以山多而勢峻。又底皆碎石。夏雨稍淋。即建瓴而下。清駛如箭。或驟湧丈餘。潰岸嚙隄。良田頓沒。半日之間。東西道改。雖欲為濬中塞支固岸之計。未見其能永逸。是故治伊之道。惟有每歲於逶折之處。淤者疏之。分者合之。使不滯於行而已矣。若夫塞支之計。亦不必其捲埽築堤也。第以木椿截釘乎水口。而草擁砂填二三層。或四五層。以驅水而疾逝則得矣。至於固岸亦無他妙巧也。下樁編草。即以沙石填實之。俟其樁朽。再復更易。如是而已。然是三者之為力也。以夾伊有力之民。而主之以官。督之以長。乘三春之暇。為一歲之計。上無需乎國帑。下無曠於農工。水勢殺而沃野自亦無虞。職所謂前人之熟籌而備具者此也。必若張生之言。分之為千流萬派。則嵩之為邑。環伊皆山。雖有五丁不能穴矣。至於張生損畝均糧倍價償田之說。與夫開捐開鑄召募南人之議。匪特不可行也。竊慮其不能行。何也。張生既謂分洛為千流萬派矣。是一邑之內。水七八而地二三。田廬林墓。皆有失所之嗟。則居民將徙而他之矣。誰更從而受價。誰更從而均輸耶。若夫開捐開鑄。以助役也。役無益於民生。而適滋夫民害。顧敢以是上請乎。召募南人。以治田也。嵩產稻而農皆善治乎水田。又奚必遠召遙募之為勞勞乎。總之張生之言水利。?未嘗一履乎五邑之地。察其形勢。特道聽塗說。妄希聳聽。其意必將別有所圖。而姑借是為敲門之瓦耳。豈復計及乎妨民病國。而實有一得於千慮之餘耶。職奉飭查議。何敢片語依違。使無稽之論。得昌言於　　聖明之世。用敢先陳嵩邑治水之宜。次直指其謬妄不經之說。伏惟少垂察焉。_
賈魯河說豫乘識小錄|朱雲錦|賀編1827|卷一百十五工政二十一各省水利二|賈魯河。汴河之南支也。汴本作汳。即浚儀渠。又名莨蕩渠。源出滎陽大周山下。受西南諸山溪京須索鄭之水。東流至中牟縣北。與沙水同流。東至浚儀即祥符而分。南注一支為沙。東注一支為汴。漢平帝時。黃河南奔衝汴。明帝永平中。命王景修汴隄渠。自滎陽東分疏河汴二水。令黃河東北流入海。汴河東南流入泗。隋大業元年開通濟渠。自板渚在滎澤引河。歷滎澤入汴。又自大梁之東。引汴入泗達於淮。渠廣四十步。渠旁皆築御道。樹以柳。名曰隋隄。又曰汴隄。宋定都汴梁。引汴水穿城中。有上水門下水門。歲漕江淮浙湖之粟六百萬石達京師。常至決溢。設官司之。至元時至元二十七年。黃河決。始淤塞東流一支。今止存南注一支。以曾經元臣賈魯疏濬。故又名賈魯河。又名小黃河。仍上受京須索鄭諸水。經朱仙鎮距省東南四十五里王家潭。至扶溝東北。受雙泊河水。以溱洧合流得名又東南入西華境。城西北東三面。又東南經李方口西。又東南合潁汝二河入商水境。經周家口。又東受清水及柳莊河水為白馬溝。其南為潁岐口。沙水東流。潁水東南流。經南頓鎮。又東南經項城。北受瀫水汾水。又東入沈邱境。至潁州復與沙合。沙東經槐坊店。折而東南。受枯河水。又東經紙店界首集。入江南太和縣。東由潁州。北合注於淮。按隋自板渚引河入汴。河濁汴清。且汴流頗微。安能勝河之濁。如今洪湖水弱。亦有借黃濟運之時。然河身因是更形高仰。是其明驗。宋仍汴渠不聞引河之說。則在隋時河汴暫通必未久即行隔絕。特未審何時耳。又按宋都汴時。開四渠通漕。曰汴水。曰蔡水。即惠民河。曰五丈河。即廣濟河。曰金水河。汴以通江淮浙湖之運。惠民至歸德鹿邑。以通東方之運。五丈金水。通曹鄆諸州之運。及西北商旅。因黃流數徙決。今皆湮。惟汴河僅存東南支流。藉通江淮舟楫。然近來源弱流微。故朱仙向為商販輻輳之區。今亦大減於昔云。_
鞏縣水利議|魯之裕|賀編1827|卷一百十五工政二十一各省水利二|考水道。伊於鞏西南入洛。洛於鞏東北入河。山海經云。洛東北注河。及查鞏邑河圖。止有洛河一道。自偃師交界。在鞏西南三十五里石羊坡入鞏。至神隄村大王廟入黃河。而伊水則在偃境。即已入洛矣。再鞏東北二十里有洛口。即洛入河之處。再有黃河一斜。並無隄岸。此鞏邑之河道也。鞏邑山多地少。民俱耕於嶺阜之上。河邊間有數畝。然而臨洛者多。臨河者少。東灘西漲。遷徙無常。此鞏邑之地形也。洛水流於嵩邙之交。水平則兩岸高峙。水漲則建瓴而行。夏雨洛溢。不能損及田禾。入秋洛平。亦難取以灌溉。此鞏邑之水勢也。夾水之岸低者四五尺。高者丈餘。連阡纍陌。禾黍油油。今欲鑿而成渠。不特於勢不能。亦且於民不從也。至於鞏邑之隄渠津渡。如防水隄鞏洛新隄神隄渠水平津五社津洛口渡黃河渡黑石渡駱浴渡馬石渡。各皆堅穩無虞。不待損田鑿渠。而後可以無害也。無論損田多而益民少。其成功不易。而百姓無餬口之資。　國家缺維正之供。所關正自匪細。故言興舉水利于鞏邑者。實畫餅之譚。?斯土者。慎毋徒為多事哉。_
三黑水攷四川通志|張邦伸|賀編1827|卷一百十八工政二十四各省水利五|黑水之名。見於禹貢者三。一曰華陽黑水惟梁州。一曰黑水西河惟雍州。一曰導黑水至於三危。入於南海。雍梁相距數千里。中?潛渭漢沔。而皆有黑水之名。杜預指三危為燉煌。則隸於雍不及於梁。鄭康成引地記云。三危在鳥鼠之西南。當岷山。則隸於梁不及於雍。蔡注謂雍梁二州。西邊皆以黑水為界。黑水自雍之西北。而直出梁之西南。引程大昌之說以證之。而指為滇池葉榆之地。又與水經樊氏之說不合。今以地圖考之。三者其源各出。不必強而同也。水經注所謂黑水出張掖雞山。至於燉煌。此雍州之黑水也。漢書地理志犍為郡縣南廣注云。汾關山符黑水所出。北至僰道入江。唐樊綽亦以麗江為黑水。薛季宣謂瀘水為黑水。引酈道元說。__黑水亦曰瀘水。即若水。出姚州徼外吐蕃界中。以今輿地言之。梁州黑水。即金沙江。其源發於西番。南流至塔城關。入雲南麗江府境。亦曰麗水。東南流至姚安府大姚縣。打沖河入之。又東入四川。逕會理州南。又東至東川府西。又東北流逕昭通府。四川屏山縣界。至敘川府南。入於江。此梁州之黑水也。導川黑水。其說不一。要以瀾滄江為是。瀾滄江發源西蕃阿克必拉。南流至你那山。入雲南界東。一枝為樣備江。東南流入西洱海。其正支南行。絕雲龍江而東。南流入雲龍州。又南流至阿瓦國。入南海。雲龍州西有三崇山。一名三危。瀾滄江統其麓。有黑水祠。宋李元陽黑水辨。謂隴蜀無入南海之水。唯滇池之瀾滄。足以當之。元史載張立道使交趾。?黑水。以至其國。此導川之黑水也。?雍州之黑水。其源在黃河之北。梁州之黑水。其源在黃河之南。岷山脊東之水入江。岷山脊南之水始入南海。有截然不可紊者。第張掖燉煌尚在內地。可以尋源而求。而推其委而不得。遂托為越河伏流之說。夫崑崙為地軸。其山根連延起頓包河。南接秦隴。直達長安。為南山黑水。自燉煌而南。縱可越大河之伏流。其不能越河以南之南山也明矣。然主瀘水麗江瀾滄之說者。亦皆以臆度。未能確指水之分合。不知瀘水麗江。源異而流同。麗江瀾滄。源近而流別。而古未有及之者。?以二水僻在蕃界。南山阻奧。從古未通中國。考古者無從溯源。亦但就流入中國之支派。以古今分域配之。約料其為某水某水而已。未能確得其實也。方今海宇一統。西南徼外。咸入版輿。其水道之源委。繪圖而呈者。瞭如指掌。是數千年之舊典。至今日而始有明徵也。世有好學深思之士。誠據實詳核。勒為成書。以補前賢之未及。不亦好古者之指南也哉。_
修濬滇省海口六河疏|鄂爾泰|賀編1827|卷一百十八工政二十四各省水利五|竊以雲南省會。向稱山富水饒。而耕於山者不富。濱於水者不饒。則以水利之未講。或講之而未盡其致。斯不能受山水之利。而徒以增其害也。故籌水利莫急於滇。而籌滇之水利。莫急於滇池之海口。其上流為昆明呈貢晉甯昆陽四州縣。下流為安甯富民二州縣。一水所經。為六州縣所係。疏通則均受其利。壅遏則均受其害。故於滇最急。滇池之源。來於城北之盤龍江。經城之東而流於南。會呈貢晉甯之水。瀦而為池。折而西流。至昆陽州界。復北折而倒流。由石龍壩。至於安甯富民之北。而入於金沙江。此滇池之形勢也。滇池即昆明池。土人名之為海。海之大。周圍三百餘里。環海之田。資以灌溉。號為膏腴者。無慮數百萬頃。每五六月雨水暴漲。海不能容。所恃以宣洩者唯海口一河。而兩岸?山諸箐沙口齊下。沖入海中。填塞壅淤。宣洩不及。則沿海田禾。半遭淹沒。明宏治時。巡撫陳金開渠濬沙。築壩鑿石。民困以甦。自此遂有歲修大修之例。而不知海口之內有牛舌灘州二處梗塞其中。致海口內外不能通暢。萬歷初復興修作。亦只於牛舌洲之左。豹子山之下。竭力疏濬。其根未清。故其患未息。至今歲修歲壅。殊非長策。臣勘得海口一河。南北兩面皆山。俱有箐水入河。每雨水暴漲。沙石沖積。而受水處河身平衍。易於壅淤。如北有白塔。每疏濬於農隙之時。旋壅塞於雨水之後。不挖則淹沒堪虞。開挖則人工徒費。沿海人民。時遭水患。皆甚苦之。行至平定哨一閘。係雲龍箐水歸河之道。正值水陡流急之處。相度形勢。諮詢輿情。咸稱閘南宜開子河一道。引普安清水新村等閘諸水。同至平定哨閘入河。則泥沙石子不能停住。一勞可以永逸。復行至海口。駕船循視。見有舊埂一條。沉埋橫塞其中。埂外龍王廟。前有牛舌灘。又側而下有牛舌洲。俱阻攔出水。不能直洩。詢諸土人。此從前築埂以濬海口之遺基也。其一灘一洲。自古所有。原未議修。隨於大海近崖處用竹竿試探。水深八九尺。出海口外。於龍王廟左海門村。僅深二尺五寸。牛舌洲則止深九寸。皆因三重壅塞。不能暢達。以阻海口出水之咽喉。因應將此一灘一洲并前一埂。盡行挖去。則海口疏通。沿海田地。自無淹沒之虞。臣復博訪確查。即分委昆明呈貢晉甯昆陽等四州縣。照議督修。於雍正七八兩年農隙之時興工。所有海口河道壅淤處所。悉已疏濬寬深。涸出膏腴田畝甚廣。此在省河道之大宗也。至於四境之內。河道甚多。條分派別。各有源流。而其最大者莫如盤龍江。其次如金稜河。又次及銀稜河。其次如寶象河。其次如海源河。其次如馬料河。又次如明通河。又馬溺白沙二河。以上各河。共估銀一萬八百七十餘兩。已於查出各項田地變價銀內動用。令及時辦料興工。另疏題明外。臣查海口六河?各支河。皆足以資灌溉而備蓄洩。獨因淤塞日久。開濬少難。以致水不注海。田僅通溝。高地惟望雷鳴。下區則憂雨積。此稻糧豐歉之故。實人民苦樂所關。如果山潤以水。水艮以山。俾彼此相資。互得其用。則旱潦可為轉移。荒瘠早施補救。人力既盡。天必垂憐。此臣之所以由近及遠。歷日積年。務期通行成效。勿敢怠忽。忽敢遺忘者也。惟是既興工作。宜定章程。庶可以經久而不致廢墜。查雲南府原有水利同知。昆明海?六河以及各支河。巡查濬修。是其職分。應請鑄給關防。重其考成。其昆陽州為昆明下游。距省百里。同知難以兼顧。請於昆陽州添設水利州同一員。駐劄海口。至於通省各府州縣。皆有水利。原無專員。諉卸因循。託辭藉口。若將同知通判州同州判經歷吏目縣丞典史等官。加以水利職銜。凡境內河道溝渠。責令專理。除仍令各該府查勘驗報。各該道考察詳明。聽督撫二臣核酌勸懲。則二三年間將通省水利。有興無廢。而克濟民生矣。抑臣更有請者。昆明之六河。昆陽之海口。及臨安之三河。所關尤鉅。歲修銀兩。不可不酌定。惟鹽道衙門。歲有合稱銀兩。請撥作歲修之用。似於水利民生。大有裨益。_
入滇江路論繫滇|師範|賀編1827|卷一百十八工政二十四各省水利五|自古入滇之路有三。楚將莊蹻略巴黔以西。威定蜀楚。其所由入。則今之貴州。古之牂牁郡也。南越以財物役屬夜郎。漢王然于乘誅南越之威。脅取滇土。史稱牂牁江出番禺城下。其源在田州泗城之境。與雲之廣西。貴之普安。實相接壞。輕舟東下。徑達南海。所謂南路也。司馬相如持檄諭西南夷。諸葛武侯渡瀘深入。皆由益部取道南中。非古所謂西路耶。又以其形勢言之。東為黔中。在今日為內地。固勿論。若南蔽元江。元江之外為車里。此外則為交趾。西蔽永昌。永昌之外為麓川。又外則為緬甸。西北則為羈縻麗江。以為捍蔽。此外則為吐蕃。氣勢稍弱。則吐蕃西伺。南交外竊。西南諸夷。不受約束。天寶間。張虔陀暴使滇人。至有南詔之?。連結吐蕃。終唐之世。不入職貢。宋室不競。遂棄為異域。蒙段二氏。崛據數百年。計其士馬。不足當中國一大郡。然窮天下之力不能下者。則以兵恃險遠。下流仰攻。形不便。勢不利也。開通西南二路。非無所考而漫為言也。嘗考求故道。在昔故多歧矣。其小小間捷之徑。人不得並肩。車不得方軌者。置勿論。金沙江寬廣數里。自麗江而下。吞納滇武諸水。徑達蜀江。其為舟楫利涉。行道之人能言之。明太祖諭潁川侯謂。關索嶺本非正道。正道乃在西北。則訏謨具存。奈土夷射利。倡言為埂。一疏鑿之。民固樂從。昆明威楚羅婺之境。皆可揚帆至矣。入滇之路__外如九邊。雖汛地可分矣。而薊遼宣大關陝。又各設總督以聯之。內如各省。雖疆界別矣。而兩廣南贛鄖陽。亦各設總督以聯之。獨雲南界在萬里外。孤懸一隅。其所道之道。特藉貴州九驛。以為往來。萬一中阻。則彼此懸隔。鄰邦軍旅。雖眾且強。而救援無可通之途。勢可隱憂。莫此為亟也。況土官各巢穴。其中唇齒黨結。雖省會黔郡。號稱人物。未免軍民華夷雜處。議者謂自古入滇之路有三。今之貴竹其一也。而鳥道紆遲。險峻可危。莫若西南疏鑿金沙江。由水路以達於蜀。東南經營。廣南郡自普安安隆。由陸以達於粵。三路俱通。公私俱便。此亦一說也。彼曲靖。古益州地也。古人既可以益州而統轄乎曲靖。豈獨不可以曲靖而聯屬於益州耶。莫若於四川雲南貴州三省。擇其形勢接壤。照南贛汀漳。各割郡縣。合為總鎮。方其無事也。則合數郡土著之兵而訓練之有方。合數郡土產之物而儲蓄之有數。屹然坐鎮三省之界。凡各土酋自將畏憚歛戢。而潛消其跋扈之心矣。及其有事。則聲息朝聞。暮可遣兵壓其境。其視奏請必動經半載。然後調兵聚糧。以議勦撫者。何可同日語也。俟區畫既定。物產漸豐。或金沙江水路可疏鑿焉。即疏而鑿之無難也。或廣南郡陸路可經營焉。即經而營之無難也。況總鎮所在。則三省如臂運指使。趨走服役。山谷盡為通衢。而列郡之血脈經絡。既以貫通。雖各巢之險阻。自將習熟。縱使一方啟釁。而三省之兵糧。皆在指顧間。于以捉其項。拊其背。而深入其阻。郡縣其地。皆不勞餘力。又不特鎮壓其格?強梁之習已也。控制雲南__夷考金沙江之源。出於吐蕃異域。南流漸廣。至於武定之金沙巡司。又東過四川之會州建昌等衛。以達於馬湖敘南。然後合于大江。趨于荊吳。此其水之所從經絡。?南中西北之險也。自漢武帝遣郭昌等開益州諸郡。西南之夷。始通中國。及孔明渡瀘南征。七擒孟獲。六詔之地。遂入華圖。大約為不開之說者。其端有四。其一則曰由滇南之金沙。以達蜀之馬湖。原非操舟縱楫之江。水雖徑流。而口多巇嶮。由東川之小江?至闊州。則有阿補溪灘矣。由闊州至烏芒。則有虎跳大灘大流小流灘矣。故其奔騰衝撞之勢。見者方懼心焉。而憚其排鑿之難成也。其一則曰雲南尋甸之柯度。以至馬湖之銅廠溪。原非經商往來之地。沿江夷玀雜居。跧山伏穴。易擾難馴。竊弄鋤梃。行將禦人矣。故其桀驁忿鷙之性。聞者且戒心矣。而畏其即次之或虞也。況滇雲一省。接壤於蜀貴之間。封疆之臣。各屬其土。其為西蜀計者。則曰金沙江之路一通。則當建之郵舍。而設以夫役。其應支之直。當必取給於蜀民。大木之餘。材力久竭矣。故滇雲之所利。而蜀境之所不利也。此又一說也。為貴陽計者。則曰金沙之路既通。則行商競便於舟。而憚勞於陸。其轉輸之貨。當必充斥於北路。九驛之道。工商?寂矣。故滇南之所利。而貴陽之所不利也。此又一說也。如人力必不可施。即如蜀之新灘。設為盤運之夫亦可也。如夷玀一時果未可馴。則沿江一帶多設巡司亦可也。彼西蜀既以錢糧為難。則經理之勞。滇當獨任其費。而求借官帑以充之。俟榷商稅以補之。亦無有不可者。況滇之與蜀。本有輔車之勢者哉。貴陽既以商販為病。則貿遷之征。滇當稍寬於陸。而舟車並用以通之。東西二路以分之。亦無有不均者。況滇之於貴。本有比鄰之義者也。豈可乘以爾我之私若此哉。宋太祖得國之初。尚未??天下之勢。乃以斧畫大渡河曰。此外非吾有也。遂成鄭楊趙段之僭。元憲宗乘革囊及筏濟江。進薄大理。擄段智興。遂平西南之夷。夫以宋主之畫河為界。若有得於閉關謝西域之意。然而棄險以資敵。其為謀也疏。憲宗之乘勢濟師。似有戾於勤兵務遠略之訓。然能思患而豫防。其得策也宜。開金沙江_
廣東水道圖說會典|ANON|賀編1827|卷一百十八工政二十四各省水利五|廣東省以廣州府為省會。廣州府之東。惠州府潮州府。其西肇慶府羅定州。其西南高州府廉州府。其北南雄州韶州府。其西北佛岡廳連州理猺廳。潮州府之北嘉應州。其西南瀕海中。雷州府隔海與瓊州府相對。大海自潮州府接福建界。西南流經府南。為韓江玉●溪龍江溪溫泉諸口。又西經惠州府。南為麗江鳳河諸口。又經廣州府南。為三江及湯湖口。又經肇慶府南。為漠陽江雁山水諸口。又經高州府南。為吳江口。又經雷州府東西南三面。為月城水大肚河平源水葫蘆溪北山溪諸口。環瓊州府四面流。為黎母水文昌江萬泉河金仙河陵水大河南湘江昌江新昌江諸口。又經廉州府南為晏江欽江漁洲貼浪江諸口。接越南國界。西江自廣西東流入境。經肇慶府羅定州。合賀江文昌水瀧水江羅銀水。又經廣州府合綏江。又東南分二派。一東北流合清岐水。與北江會。一東南流。又分數道。支渠交錯。合橫江潭江湯湖。入於海。北江一曰湞江。出南雄州。合昌水始興溪。西流經韶州府。合錦江武水宣溪翁江。南流經佛岡廳。合湟水。又經廣州府。與西江會。合平山塘水楊村江。入於海。東江上源曰鶴子水。會雲水俱自江西南流入境。經惠州府。合利溪新豐江秋鄉江城西江。折西流經廣州府。分二道。合增江綏福水柑坑水入於海。韓江上源曰大河。自福建南流入境。經潮州府。合小靖溪大靖溪化龍溪上樟溪銀溪。入於海。玉●溪二源。曰北琴江。曰南琴江。俱出惠州府。東流經潮州府。合北溪南溪入於海。麗江。上源曰大安水。出惠州府。合楊石港激石水太液水。分三道。俱南流入於海。漠陽江出肇慶府。合麻陳水。南流入於海。吳江上源曰竇江。一曰鑑江。出高州府。合羅江三橋河。入於海。九州江。自廣西南流入境。經高州府雷州府。分二道。入於海。晏江。上源曰南流江。自廣西西南流入境。合武利江。入於海。欽江。出廉州府西南流。漁洪江亦出廉州府。合鳳凰江南流。俱入於海。宜善河。出理猺廳。合金高塘水。西流入廣西境。為賀江。橫漾江。出廉州府。北流入廣西境明江南源。亦出廉州府。西流入廣西境。北至江西湖南界。東北至福建界。西至廣西界。南至海。__　_
廣西水道圖說會典|ANON|賀編1827|卷一百十八工政二十四各省水利五|廣西省以桂林府為省會。桂林府之南平樂府梧州府。其西南柳州府潯州府鬱林州。柳州府之西慶遠府泗城府。潯州府之西思恩府鎮安府。思恩府之南南甯府太平府。桂江湘江同源。俱出桂林府。北流折而東北者為湘江。合觀水羅水入湖南境。西南流者為桂江。合大融江小融江馬溪犀潭。又經平樂府。合平樂江修江思勤江。又經梧州府。入柳江。柳江上源曰黔江。自貴州南流入境。經柳州府。合古州江天有溪昌河背江歸順水龍江洛清江運江穿山水。又與紅水江會。曰潭江。折東流經潯州府。與鬱江會。曰潯江。合白沙河濛江。曰龔江。又經梧州府。合四培江劍江與桂江會。曰西江。入廣東境。龍江上源曰勞村江。自貴州南流入境。經慶遠府。合秀水帶溪洛蒙江東小江折東流經柳州府。入柳江。紅水江上源曰八達河。自貴州東南流入境。經泗城府。合清水河馬別河八臥溪。曰南盤江。與北盤江會。曰紅水江。又經慶遠府南思恩府北。合巴羅江及馱蒙江北支津。又合刁江龍塘江思覽江。又經柳州府。合定清水。入潭江。鬱江二源。俱自越南國東流入境。經太平府合焉。曰龍江。又合明江歸順河橋龍江龍?江曰左江。又經南甯府。與右江會。又合幪幢水東班江橫漾江。又經潯州府。合武思江沙江橫眉江蓬閬江。入潯江。右江上源曰西洋江。自雲南東流入境。經泗城府合同舍河。又經思恩府。合者郎河泗河砦歐溪浤渰江。又經南甯府。合塘河靈水。與左江會。劍江上源曰容江。出鬱林州東北流經梧州府。合黃華江瀧底江。入龔江。賀江自廣東西流入境。經平樂府。合龍溪折而南。經梧州府。仍入廣東境。復有支津自廣東北流入境。通綏江。綏江上源曰懷溪。出梧州府。東南流亦入廣東境。東安河出梧州府。九洲江出鬱林州。俱南流入廣東境。南流江上源曰思賀江。出鬱林州。合下烏江。西南流入廣東境。末水出鎮安府。合勞水南流。入越南國境。東及南至廣東界。東北至湖南界。北至貴州界。西至雲南界。西南至越南國界。_
治瀰苴河議|王師周|賀編1827|卷一百十八工政二十四各省水利五|治水之法。備於禹貢一書。而其要無過於濬其源。疏其流。使汛者伏而逆者順。疏與濬。固互相為根也。然相其勢之所宜。濬與疏亦有分用者。此史起之治漳。鄭國之鑿涇。李?之壅江。白公之於渭。信臣之於南陽。師其法而神明之。亦莫不奠安流而臻美利。鄧川之瀰苴河。當州直注。灌溉之利霑萬姓。國賦攸關。實鄧川之大命也。河源罷谷。迤邐百十數里。又合眾流。匯於浪穹之泚尾。怒捲泥沙。自蒲陀●建瓴而下。歷數年而沙淤石積。兩堤相峙若岑。環州之廬田隰處其下。河悍則氣張。夏秋助以霖潦。左支右絀。經數載而必一潰。潰則堤下屬沙邱全川為澤國。此瑣尾難堪。流離者將什之半也。司牧蒿目時艱。於每年夏秋之交。率里民照里堤掘河沙以築河埂。此不用濬而用疏。洵救時之良策。而民每偷安而塞責者。一以勞逸未均。蓋鄧川之羊塘里。以地遠無堤。而閃堤者因悉入其糧於其里。他如崑崙元保。昔年以糧少而攤堤。今糧增數倍。而堤如故。則無堤之糧。約居四之一。一以司牧知一州之事。理煩治劇。勢雖日夕親臨。則督率未嚴。而玩忽自生。偷安塞責。實二者滋之弊也。故治之之法。當先照糧均堤。而均堤之法。又必視堤之險穩。法之厚薄為乘除。而勞逸均矣。土司政簡事約。莫若委堤沙之事。即以堤之修廢為黜陟。則責有攸歸。而督率嚴矣。挖沙之期。必定初春。以彌月為限。不妨農事也。堤皆沙埂。水漲多沖塌。復責里甲沿堤植柳。固堤根也。勞逸均則樂盡其心。督責嚴則不偷其力。率盡心竭力之萬民。以疏三十餘里之河沙。而又期於春初以便農事。植柳兩岸以固堤根。用奠安流。直反手矣。而說者曰。開兩閘以洩水勢。此保堤良策。抑思尾閭未洩。徒開閘以震盪兩川則不潰而已如潰。況所洩無幾。終不免於其潰。則開閘之與堤決。適相去以寸耳。爰書所見。以備採擇。_
海陽南涵碑記|陶元藻|賀編1827|卷一百十八工政二十四各省水利五|邑侯金公既濬三利溪之明年。復舉所謂涵洞者而重葺之。規制悉仍其舊。而鞏固完好。則倍於初。攷韓江之水。由西北而東南。三利溪水。由東南往西北以入於海。而涵則江與溪脈絡相維處也。?溪高於海。江高於溪。溪藉江水引入以溉田。而江漲則溪不能受。故設涵以時啟閉。水小則啟涵以通其流。水大則閉涵以遏其勢。此乃明太守周公諱鵬所創。誠良績也。歲久漸頃圮。邑侯踵事所由來矣。溪之利與濬溪之功。已勒碑溪?。茲不具論。論涵洞焉。洞一也而名有二。其暴於外者曰陽涵。人共見之。其伏於中者曰陰涵。廣狹長短與陽涵等。人莫得而見之。涵之上設板設欄設墩。涵之外復設磯。皆有程度。始於乾隆己卯八月。竣於庚辰三月云。夫絲髮之溜。金石泐焉。蟲蟻之穴。江河決焉。凡水之氾濫縱橫。瀦我田疇。浸我室廬者。所爭祇在區區之鍵。矧勢之所在。既不能棄其地而合溪於江。又不能絕其吭而驅水為陸。所謂牽制深而防維重也。余小民所以頌侯勿衰者。難其智慮之周。經營之密。為社稷人民計者。至深至遠耳。若夫捐俸錢。先勞苦。何足盡侯之美哉。_
粵西三江源流考廣西通志|高輯|賀編1827|卷一百十八工政二十四各省水利五|粵西百川交錯。分合經行。舍其分派。總厥匯流。曰灕江。曰左江。曰右江。灕江源出興安縣海陽山。九十里至縣北天平石。為渼潭。派分西北。北曰湘。西曰灕。灕湘而為渠。秦將史祿所鑿靈渠也。遶縣西南行四十餘里。合鳳源水。俗名清水河又八十里。合大融江。下靈川縣合甘棠溪。至廣西省城。合相思江。義甯縣北七十里有義江至蘇橋流分為二一西入永福達柳慶一東歷銅鼓墟合南渠作陡過涼風驛合相思江入灕下陽朔縣。西合荔浦。出修仁經荔浦東合樂川。出富川經恭城並匯於平樂府。合思勤江。出富川丹霞洞合白?江至思勤廢縣合濁水江至昭平上五里下昭平縣。合馬江。出賀縣經馬江廢縣合昭賢河溫湯泉經三郡。行九百八十里。至梧州府。與左右江合。自大融江至昭平南界。石立波心。浪衝船而放灘牽纜。下上皆險。舟人估客。駭目驚心。惟靈渠水細。蒼梧浪平。戒慎之心差釋。號灘之苦亦少息焉。由梧州西南。溯流三百三十里。至潯州而江分。城東為左江。左江之源有二。出安南夷界十萬山。經上思州流遷隆峒。下思明州。合交阯河。出高樓夷州下甯明州。合龍州江。出廣淵夷州經上下凍州龍州下太平府。合通利江。出鎮遠州筆架山輕下映龍英養利下新甯州。合馱排水。經羅陽縣至合江鎮。與牂牁江合者為交阯江。左中之左也。出雲南。由富州入田州境。至剝寨市。合泗城江下田州奉議州上林上縣果化州歸德州隆安縣合南流江出思恩府經武緣綠甕江。出永康至合江鎮。與交阯江合者為牂牁江。左中之右也。合流而趨南甯府。合八尺江。出交阯過欽州下永?縣。合陳埠江。出廣東欽州經靈山縣入廣西橫州境下橫州。合思武江。出廣東合浦縣在貴縣西六十里下貴縣。合橫眉江。出鬱林州大容山與桂平界至潯州府東。會右江者統名左江。潯州城西為右江。源亦有二。出清水江。經貴州黎平府。合古州江。下懷遠縣。合浪溪江一出永甯州一出義甯縣下融縣。合帶江。融城壕塹至柳城縣合龍江。是為右中之右。謂之融江也。出貴州都勻府。合環水。出思恩縣至慶遠府。合小江。出天河至柳城縣。合融江。是為右中之左。謂之龍江也。合流而趨柳州府。環城三面。合洛清江。溯雒容永福水由南渠入相思江達灕陸由蘇橋達桂林桂林西北諸水會焉。下象州。合紅水江。源出雲南入貴州夏秋紅濁難飲冬春清淺難行舟經西隆那地東蘭安定司忻城遷江來賓泗慶西南諸水又會焉。下武宣縣。合斷藤水。至潯州府。會左江者統名右江。兩江合一。浩瀚東傾。合大隍江。從弩灘分流經武靖廢州下平南縣。合白沙江。通容縣蒙江。源出永安州經五屯所下藤縣。合繡江通岑容北鬱下梧州府。合灕江。是之謂三江。三江既匯。盡注於繫龍洲。州出廣西界合開建水。出富川經賀縣開建下封川縣。合羅旁水。入西甯縣下德慶州。合蓮灘江。出羅定經東安下肇慶府。出端峽。一由墨硯州至九江。下新會縣。出江門。一由清岐口。出懷集經四會縣下思賢●。合橫江。出南雄府經始興縣韶州府清遠縣下三水縣。趨佛山。至廣州府。分派入於海。自潯州而上。左則橫州烏蠻灘。右則慶遠之里龍三劍。武宣之弩碧斷藤。皆亂石橫江。興濤回漩。舟師慎之。潯州而下。無放灘轉角之險。而多?波風暴之憂。若夫張帆破浪。一息千里。與灕江之夏潦放舟。山飛樹走。朝辭八桂暮蒼梧。?同一江行之樂。_
與徐心田論黑水書|程同文|賀編1827|卷一百十八工政二十四各省水利五|所示黑水考一卷。探摭?籍。通其所不可通。可謂至難。大概以東樵胡氏析黎雍黑水二之。不安於心。乃出此解。令離者合之。其用意亦精矣。篇中尤卓者。如證以爾雅。謂河所出為崑崙窮河之源。即識崑崙之所在。又證以山海經。謂河與黑水同出崑崙。是為雍梁二州之黑水。亦即導水之黑水。其雞山所出。乃別一黑水。斷以水經註黑水出張掖雞山。南流過三危入南海之說為非。盡此數語。以求黑水。與今水道既合。以解禹貢。亦不費詞。然則諸說紛紜。可一埽去之矣。夫崑崙見於雍州。其境屬雍無疑也。黑水既由雍以入南海。其不能不假道於梁又無疑也。然則雍梁以黑水為距。實皆西距耳。胡氏以梁之黑水為南距。當之以金沙江。而置入於南海之黑水於無何有之鄉。不亦惑哉。然何氏不敢以黑水為梁西距者。亦復有故。?誤以三危在敦煌。而黑水之源又在其上。遂以出張掖雞山為信。於是入於南海之文。更不能屬。今試求諸梁之西境。安得有發源張掖敦煌間之水乎。梁之西距。無水可指。始不能不以黑水為南距。而以為非復雍之黑水。夫如是。則梁之黑水。不必導於三危。又不必入於南海。任舉一水當之。而亦無間可以致詰。是誠巧矣。然雍之黑水。卒不可解。?雍之黑水。既出於張掖。經於敦煌。則又安能南行以入於南海。今按黃河所出為枯爾坤山。其山自喀什噶爾以來。經和闐之南。又二千餘里。以抵於此。橫障於大磧之南。連亙不斷。果使張掖敦煌間有水南行。當河源以下。不能截河而過。當河源以上。又不能越山而過。然則所謂入於南海者。有是理耶。曾謂神禹而?是妄言。以啟後人之惑耶。夫謂三危在敦煌者。由誤會春秋傳文。傳曰。先王居檮杌於四裔。故允姓之姦。居於瓜州。?云先生之時。檮杌之屬。皆投之四裔。以禦魑魅。居陰戎於瓜州。用此例也。陰戎非即三苗。一居三危。一居瓜州。各不相涉。杜預注本牽強。豈得援是為三危在敦煌之證。三危所在。當以康成引地記書。在鳥鼠之西南當岷山者為確。?鳥鼠南少西為岷山。其曰鳥鼠西南當岷山者。其地必更在岷山之西。與岷山南北相當處也。其不直曰岷山西。乃曰鳥鼠西南者。當時達三危。必由鳥鼠取道。傍岷山北。循黃河南岸。經今四川松潘屬郭羅克土司境西南行。乃抵焉。故云。然岷山之西。今為西甯屬土司境。又西為西藏屬土司境。在察木多洛隆宗之北。三危當在其處。?枯爾坤之西。為巴薩通拉木。又西為諾莫渾烏巴什。雖隨地異名。實同為一山。其即古所謂崑崙者乎。黃河出其東。格吉河出其南。經西甯屬土司。至察木多。南為瀾滄江。喀喇烏蘇河出其西。經西藏屬土司。至洛隆宗南。為怒江。皆經雲南。瀾滄江入南掌。怒江入緬甸。其委皆達於南海。然則此二江者。必有一為古之黑水矣。__?禹貢雍梁分域。必在今察木多洛隆宗之間。故三危既宅。載於雍州。黑水出崑崙至三危。乃雍州西距之黑水也。過三危迤下。乃梁州西距之黑水也。必謂梁州西距。不應遠及吐蕃。此亦未然。今洛隆宗以西。又二千餘里。乃至前藏若察木多。則出四川邊。亦僅二千餘里。禹跡所至。渺然中區。雍之渠搜在?嶺西。青之嵎夷在朝鮮。冀貢道夾右碣石入於河。則遠及遼東荊。三邦底貢。其遠莫考。然堯典南交。必在域內。獨梁州不得有今衛藏之地。豈通論哉。然則瀾滄江與怒江。孰為黑水。曰此不能決也。孰為近。曰或者其瀾滄乎。蒙古謂黑水曰喀喇烏蘇。此怒江之可證為黑水者也。然古今夷夏。語言殊異。山川之名。不必一一相合。怒江在瀾滄之外。古無稱焉。瀾滄即葉榆水。水經註以為出益州葉榆縣。?不能考其上流。故失之。若以此水為黑水。證之於古。山海經青水黑水之間。若水出焉。青衣水與沬水合而入江。其青水歟。於今為大渡河。若水與繩水合。又合於瀘水而入江。於今為金沙江。青水在若水東。則當以在若水西者為黑水。今金沙江之西乃瀾滄江也。若怒江。又在其西。中復間以瀾滄。不得謂若水在青水黑水之間矣。又葉榆為滇。葉榆水在滇之西境。或古昔相傳。以此為黑水。故滇王即其國都建黑水祠祀之。地理志。滇池縣有黑水祠。本與上文大澤在西滇池澤在西南句不相屬。不得指是祠為因滇池澤建也。胡氏以金沙江為黑水。亦舉黑水祠為證。謂金沙江入滇池。故於滇池側建祠。今滇池之水。乃北流入金沙江。非金沙江入滇池也。若金沙江果為黑水。而祠必建於水側。則黑水祠亦當建於金沙。不當建於滇池矣。胡氏考禹貢山川。得之者多。若九江黑水。則僕皆不敢以其說為然。九江嘗著論矣。今因足下所著黑水考。而附述所見如此。若足下所考雍梁間水道凡六。雍州之水可至於梁。梁州之水可至於海。求之古籍。皆有可徵。然按諸今之水道。實有不能強通者。豈古今地勢異歟。願足下更詳參之。_
興修滇省水利疏|鄂爾泰|賀編1827|卷一百十八工政二十四各省水利五|竊惟地方水利。為第一要務。攸係民生　國計。故無論湖海江河。以及溝渠川澮。或因勢疏導。或盡力開通。大有大利。小有小利。皆未可畏難措費。況雲南跬步皆山。田少地多。憂旱喜潦。且?無積蓄。不通舟車。設一遇愆陽。即頓成荒歲。從前市米一石。有價值十兩十五兩之年。是以臣自?任以後。即詳飭通查。博採輿論。合省繪圖。迄今六載。雖亦次第舉行。然興修已竣。而獲水之利行僅半。已修未竣。已竣未妥。?應修未修委勘未確者居半。此應分晰開明。陳請　　聖鑒者也。查雲南府屬嵩明州之楊林海。又名嘉麗澤。因河灣迂曲。去水甚緩。停?沙石。壅塞咽喉。每將海邊四十八村已成田畝。半行淹沒。歷為民患。臣詳加察訪。海水深止二三尺。若改疏河道。由丁家屯龍喜村開挖二里許。直通河口。使新舊兩河?瀉。水勢暢流。不獨四十八村可永免水澇。而周圍五十餘里草塘。均可開墾成田。隨委員會勘。?先將歷年阻撓之衿棍二人。枷示河岸。限以工完釋放。於是各士民歡呼踴躍。情願出夫。僅資給口糧。?未多費。於雍正六年春報竣。從此田畝歲收。?涸出田地一萬餘畝。再府屬宜良縣窪地多淹。高地無水。旱澇不均。有需調劑。臣先於雍正七年。飭諭興修。所開河共五道。積水瀉於池。江水不為害。引水灌田。現已獲濟。又臨安府有瀘江一水。來自石屏州之異龍湖。合塌沖象沖二水。及六河九洫。皆會於瀘江。以赴巖硐。伏流十餘里。出阿迷州。入盤江。而硐口硐底石埂十三重。阻水不能直瀉。每遇夏秋暴雨。奔湍四潰。田廬淹沒。土人稱有神物憑巖。欲伐巖石。輒有風霾沙石。經委知府張無咎鑿石疏河。椎鑿不能入。強入不寸許。旋果風起沙飛。?礫從空擊下。斷工人一指。臣據報謂神以庇民。豈以虐民。總制奉　　天子命。除患濟民。而神弗許。是神不靈。隨通以誠。告以正。遣張無咎以文祭畢。復督工鑿石。應手而碎。十三重立盡。復將自瀘江至巖洞隄岸。一併築修。現已有利無害。禾稻倍收。再府屬之建水州。田地甚多。苦無活水。但雨澤稍遲。即秋成失望。附近南莊之山腹中。有過泉一道。細流不息。入地無蹤。曾竭力開挖。不能疏通。臣令以穀糠填入。向下尋流。約三十里。流出於州屬之老鼠窄。知為此泉無疑。遂穿鑿地道。伐木為箱。穴中泉湧勢甚湍激。隨復開溝導水。儼成大渠。並酌定規條。令挨次引灌。皆賴之豐收。府屬之阿迷州。離城里許。有小河一道。歷來不通舟楫。遵檄疏濬。現可行舟。曲靖府屬之尋甸州。城南平川沃壤。皆可墾土成田。緣尋川一河。會尋甸嵩明兩州之水。每夏秋積雨。一望汪洋。加以馬龍州河水。又會於七星橋下。衝激尋川之水。逆流泛濫。即附近熟田。亦歲被淹沒。土人謂自古相傳。捍禦無策。臣熟籌博訪。就其山形水勢。及遠近高低。欲使尋川河順流直瀉。必先使馬龍河不爭水道。欲使馬龍河不爭水道。必須另開子河。俾尋甸嵩明之水。皆得暢流。?可免衝激。不致氾濫。今查勘督修。涸出田地二萬餘畝。但大河中流。有整石四十餘丈。務須開鑿。而施力殊難。復議另濬沙河十五里。以收全功。又澂江府城南之撫仙湖。延袤百餘里。中流深處。可百餘丈。以受各山之水。亦名為海。每雨多水沙宣洩不及。則附郭之河陽。?江川甯州三處。利害公之。惟海口一河。尚堪疏洩。而山溪水漲。推砂滾石。壅積易而通暢難。增築逼水壩六墎。以固石壩。以滌岸砂。涸出三千餘畝舊田。現獲豐收。又楚雄府屬之鎮南州。舊有水塘。築隄積水。以資灌溉。名千家壩。因傾廢百年。水無停蓄。臣面諭該知州。確勘詳覆。其水來自北山龍王廟。及多蕨廠等處。兩?坡巖壁立。四季泉源不竭。會流箐口兩山。迴環儼如門扇。基址天成。蓄水成塘。可灌數十里田畝。隨令築壩建閘。全用大石。并將外口開挖寬深。毋得省工惜費。掘出舊碑一版。復指其缺略。示以堅完。於九年三月報竣。據稱不獨可灌千家。并可以周萬戶矣。又東川府雖倚山臨川。不通河道。種稻田者無多。餘半為荒土。開河三道。水消田出。業招民承墾。__其餘如嵩明州之寬郎河。因分水不均。里民爭控。飭令開子河一道。俾兩里均平。宣威州舊少水田。僅資蕎麥。建石閘石壩。各開渠一道。截流引水。均可墾田。祿勸州地僻土寒。穀雖成熟。惟正東東南等村。可以種稻。內有馬家莊等處。田高缺水。舊有水溝一道。久經壅塞。前任知州費秉臣。請從山腰紆折。鑿石成渠。匯復溝水。可灌田數千餘畝。大理府洱海之海口。為附郭之三州縣水利所關。因壅塞多年。詳明興修。水得暢流。以上各件。工有大小。時有遲速。或給發承修。或騰那濟事。或奉行官吏。加意急公。或本地士民。出夫協力。?立動項。皆已完工。內有仍須加修者。亦不過增補其各屬地方。加隄壩圩埂溝洞渠塘等類。隨時疏築。各有稟詳。事件零星。俱無庸開敘。至於通粵河道最關緊要。非止便客商。實欲資糧運。臣於雍正七年春。即發銀飭修。已由阿迷州以下。開至八達。共一千五百里。造船試行。直至土黃。有旱路二站。亦經置備車牛。??棚店。下船至剝隘。則徑達粵江。又嵩明州之河口。經尋甸東川。由牛欄江達金沙江。周環川江。復抵昭通。以通船楫。雖工程不易。亦人力所能。現估勘繪圖覆奪。若得川粵河水舟通滇會。則片帆可達吳楚。又不止尋常水利事矣。水利之興廢。實關民生之休戚。屬在滇南。尤為要務。臣不自揣。欲將東西兩迤。凡有可興之水利。逐處興修。此二年以來。勤訪密查。不遺餘方。除現在省城六河昆明海口。併迤東諸府所屬。一切河渠閘壩各項。疏濬開築。已有頭緒。其餘迤西各屬　。已經查勘者。有未經查報者。務期確知。以便委辦。在舉事之始。雖不無所費。然皆臣力所能。嗣後則有涸出田地。並丈出田地。應行變價銀兩。現核數目。已約有數萬。即以此項辦此事。總屬有餘。斷無不足。是以臣屢蒙　　聖諭。恐力有不能。令請動正項。而並不敢請動正項。亦不敢請動贏餘也。獨是導水濬河。務期一勞永逸。暫行補救易。永籌通利難。就事治事易。以人治人難。臣愚擬俟各工報竣。即備細彙敘。具本題明。請於道員廳員並佐雜官員內。分別河道遠近。酌量改銜兼銜。令總理分理各屬水利。再酌?歲修銀兩。分定勤惰考成。立季報月報之條。著具詳具結之例。其督撫藩司。仍應將要緊河道。分派著落。令不時勘修。俾於總管之外。又各有專員。庶現在各屬員役。不敢怠忽從事。即後來大小官吏。亦不致因循。並無可諉卸。或於邊方水利。實有裨益矣。_
西藏水道圖說會典|ANON|賀編1827|卷一百十八工政二十四各省水利五|西藏辦事大臣。駐前藏布達拉城。在四川省西六千一百一十五里。至京師一萬八百八十五里。其西為後藏扎什倫布城。前藏城之東察木多城碩般多城薄宗城拉里城江達城。其西扎什城江孜城。後藏城之西。結定城絨轄城聶拉木城濟隴城宗喀城阿里城。匝楚河自青海南流入界。經察木多城東。而南鄂穆楚河。亦自青海東南流。經城西來會。又南楚楚河。自四川雅州府西流來會。又南西納匝楚河為瀾滄江。又東南入雲南麗江府界。怒江上源曰喀喇烏蘇河。出前藏城北之布喀池。西北流為額爾吉根池。又東北為集達池。又東南為喀喇池。又東南納裕克河。北納綽諾河。又東北沙克河。自青海東流來會。又東索克河。亦自青海東南流來會。又東南西納衛楚河。南納雄楚河。又經碩般多城北而東。南納碩布楚河沙隆錫河。北納數水折南流。東西納數水經薄宗城東而南。鄂宜楚河出其東北山南流來會。曰怒江。又東南入雲南麗江府界。雅爾佳藏布河。出前藏城北。接青海南界之巴薩通拉木山西麓。西南流。入於沙。薄藏布河二源。曰桑楚河。曰雅隆布河。桑楚河出拉里城西山。東南流。東納公楚河衛楚河。西納章阿爾松山水及數小水。經薄宗城西而南。會雅隆布河。雅隆布河出碩般多城南山數水。合南流。東納帕楚河。折西南流。會桑楚河。曰薄藏布河。又南入怒夷界。復入雲南永昌府界為龍川江。綽多穆楚河上源曰羅楚河。出薄宗東南山。東南流。西納察楚河。北納們楚河。又東南亦入怒夷界。雅魯藏布河。出阿里城。東達穆楚克喀巴布山。東流。南納郭永河作噶爾河翁楚河式爾的河薩布楚河當楚河。北納嘉克嘉河烏克藏布河薩楚河滿楚河薩爾格河阿穆楚池水多克楚河結特楚河。經後藏城北而東。南納年楚河隆千河。北納商河。又經扎什城南而東。北納噶爾招木倫河。又東經前藏城南。南北合數水。折東南流。北納岡布藏布河底穆宗河。南流入怒夷界。柰楚河出扎什城南山。東南流。北納葉額河穆楚河。又東南入哲孟雄部落界。朋楚河出後藏城西南數水。合東南流。北納綽羅克河。經絨轄城南而東。北納結楚河隆岡河長楚河。南流。東納帕里河。西納尼雅河。入廓爾喀界。鈕楚河出濟隴西山。南北合數水。東南流。經聶拉木城北。亦入廓爾喀界。岡噶江。出岡底斯山之瑪帕穆達賴池。西流為朗噶池。又西曰狼楚河。經阿里城極西。拉楚河。出僧格喀巴布山。南北合數水。西流。折南流來會。又南。折東流。經阿里城南。瑪楚河出阿里北山。東西合數水南流。經城東來會。又東南入外夷界。牙母魯克池。在前藏城西南。中有三山。米底克池在江達城北。西南流為米底克河。折而西流。東合一水。北合一水。至前藏城北。折南流。西合數水。曲折東流。又西南流。東合一水。西合一水。南合一水。經前藏城南而西。北合一水。會噶爾招木倫河。東南流。入雅魯藏布河。騰噶里池在前藏城西北。上源曰搏楚河。出後藏城西北山。東流為舒魯池。又東為當拉池。又東為遠爾占河。又東為騰噶里池。岡底斯山在阿里城東北。其北曰僧格喀巴布山。其南曰郎干喀巴布山。其西曰瑪布加喀巴布山。其東曰達穆楚克喀巴布山。諾莫渾烏巴什山在前藏城北。其北曰巴薩通拉木山。朗布山在後藏西北。西藏大臣所屬達木蒙古八旗。在前藏北。又所屬納克書等土司三十九族。皆在前藏東北。與西甯大臣所屬玉樹等土司接。西藏東至四川雅州府雲南麗江府界。東北至青海界。西北踰大戈壁至伊犁界。南至怒夷哲孟雄部落廓爾喀界。西至巴達克山痕都斯坦界。__　雲南諸江皆發源藏內故附此以溯滇水之上游識邊域之形勢云_
貴州水道圖說會典|ANON|賀編1827|卷一百十八工政二十四各省水利五|貴州省以貴陽府為省會。貴陽府之西。安順府興義府普安廳。其東平越州都勻府黎平府。其東北思州府鎮遠府石阡府思南府銅仁府松桃廳。其北遵義府。其西北大定府仁懷廳。烏江一曰涪陵江。出大定府。合落浙河烏西河鴨池河。東流經貴陽府。合雞公河沙溪清江。又經平越州。合湘江甕安江湄潭河白泥河。又東北經石阡府。合龍底江義陽江。又經思南府。合思昂江豐樂河。又北入四川境。北盤江上源曰可渡河。自雲南東流入境。經安順府。又東南經興義府。合拖長江馬軍河甯穀河巖頂山水濛江。又南入廣西境。赤水河亦自雲南東流入境。經大定府。合沙壩河。折西北經遵義府。合齊郎河九溪河永思河金沙溪葫蘆溪。又北入四川境。平江出鎮遠府。東流經思州府。合架溪戶溪。又東入湖南境。為?水。都江一曰獨山江。出都勻府。東流經黎平府。合彩江。折南入廣西境為古州江。清水江上源曰?河。出都勻府。合地松河麻哈河。東北流經鎮遠府。合九股河烏下江新化江直銀水。又北入湖南境為沅江。芙蓉江出思南府。西北流經遵義府。合小烏江三江河。又北入四川境。馬別河上源曰深溪河。出普安廳。東南流經興義府。合阿希河都威河。又南入廣西境。綦江上源曰松坎河。出遵義府。合坡頭河。北流入四川境。三溪亦出遵義府。北流入四川境。武溪出松桃廳。東流入湖南境。黔江出黎平府。東南流。勞村江。出都勻府。合永長溪南流。俱入廣西境。巴盤江上源曰豐甯河。出貴陽府。合藤茶河。東南流入廣西境。入臥溪出興義府。南流亦入廣西境。結里汛水出大定府。南流入雲南境。車洪江自雲南北流入境。經大定府。又北仍入雲南境。西至雲南界。北至四川界。東至湖南界。南至廣西界。_
開金沙江議上|師範|賀編1827|卷一百十八工政二十四各省水利五|明正統間靖遠伯王驥南征。曾議開金沙江。未果。嘉靖初。巡撫黃衷仍踵此議。工役垂興。為土官鳳朝明所梗。會黃衷去。事遂寢。後巡撫汪文盛委官查看。朝明妻瞿氏阻之。亦不行。巡按毛鳳韶知其事。銳意開導。而人多附和其說。謂迤東道自雲南海口。至阿納木姑十三程。惟土色有疊水。迤西道自雲南陸路至金沙江巡檢司。凡五程。由水路下船。至大阿納木姑十三程。惟則卓沙吉有疊水者。武定府丞某也。謂金沙江上自麗江永北姚安武定。下至東川烏蒙芒部。宏治正德間。馬湖安監生於上江放杉板。嘉靖十七年。王萬安亦放杉板。俱係拖稍次船。建昌行都司奉欽取大木甯番越嶲鹽井建昌等五衛。俱在上江。打沖河三江口並德昌千戶所。或劄簰。或散放。會川衛生下江科州。採斫開江。船行魯開虎跳灘天生橋。十分不為險阻者。金沙巡檢李朝宣也。謂自巡檢司西過江五十里。界會川衛。每見客人販木。劄木簰筏。江流六晝夜。即扺馬湖。隨簰下船。或一二十。載糧食。養牲畜。跳簰擲船。如履平地。江下五十六里。有大小虎跳灘。冬夏水落。可施開鑿者。姜驛丞梁松也。謂自德昌所洗迷村。伐木下江。頭一程至會川衛。甸沙關。二程至梅易所。三程至和曲州。金沙江馬湖建昌客採大小板枋。俱自德昌下河。從金沙江巡檢司經過。直至馬湖敘州。因畫圖以進者。建昌木客何松也。鳳韶既得諸人之縱臾。以為迤東極徑便。但聞江內有蠻尖湖。兩邊巖石。生合成橋。水從石縫流。未委虛的若迤西水面洪闊。四時橫流。客商通販。前後不絕。中間雖有虎跳二灘。然皆沙石易鑿。此則斷然可通無疑。則請行總司。會布都二司。計議開通。不獨利於一時一方。實國家久安長治至計。會地方多事。議竟不行。然所論迤東迤西道分難易。其說亦疏繆。?迤西江行。亦經陰溝洞天生橋。未有他道可以軼出也。隆慶初。鳳酋誅滅。巡撫陳大賓復為題請。而議者多甲乙之詞。大扺謂江道一通。則商賈競舟憚陸。算緡之利。告竭於程番之八府。而九驛之途。鞠為茂草矣。至天啟中。安酋倡亂。貴陽道阻。頗議開之。按察司莊祖誥。謂自巡檢司開由白馬口。歷祿勸之普隆紅巖石刺鮓。至廣翅塘。其下有三灘。水溢沒石。乃可放舟。涸則躋岸。纜空舟以行。歷會理州之直勒村罵刺土色。下有雞心石如堆。三疊江中。舟者相勢水緩急可行。又歷東川之蹈照亂得頭峽刺鮓至粉壁灘甚駛。又歷巧家之驛馬河新灘。至虎跳陰溝洞。虎跳湍瀉陡石。不可容舟、陰溝二山?集。水行山腹。從陸路過灘。易舟而下。歷蠻夷司之大小流灘。烏蒙之黃郎鋪貴溪寨業灘。至南江口。始安流自廣翅塘至南江。水商行可十日。乃經馬湖之文溪鐵索江邊數灘。歷麻柳灣教化巖。又歷洩灘蓮花三灘會溪石角灘。直抵敘州城下。說甚明晰。然此時明運將終。救敗不暇。所議竟托空言。康熙間。楚雄守馮甦亦綜此議。迨乾隆五年。憲府決計開之。祿勸而上。萬難施工。即東川境內。自蜈蚣嶺飛雲渡藤橋濫田壩小溜筒五灘阻絕。乃越東川。於昭通界內。開關阨塞。費金不貲。復阻於異石象鼻柯郎虎口諸灘之險。旋復棄去。乃從永善之黃草坪施工。自是順流達敘府。然中經鍋圈洞。旋圈似鍋。瀑流千尺。泝舟者。必挽箱而上。嘗思益州記云。瀘江自朱提至僰道。有黑水羊官三津之阻。行者苦之。乃謠曰。楢溪?木。盤蛇七曲。盤羊烏龍。氣與天通。烏龍即今烏蒙雪山。則三津七曲諸名。即今諸灘險耳。茲特繪圖于前。並集諸說于後。使從事者知所據焉。_
開金沙江議下|師範|賀編1827|卷一百十八工政二十四各省水利五|金沙江之不可不開者有二大利焉。攷之記載。漢武先擊勞浸靡莫。以兵臨滇池。而偽王俛首。華陽國志云。自僰道至朱提。有水道步道。水道有黑水及羊官水。至險難行。步道度三津亦艱阻。而行人為之謠曰。楢溪赤木。盤蛇七曲。盤羊烏櫳。勢與天通。今烏櫳在東川。即絳雲弄。其山多雪。四時不消。金沙江出其下。羊官黑水。非指茲江乎。元至元十四年。詔開烏蒙道。愛魯帥師擊玉蓮州。所過城砦盡下之。水陸皆置驛傳。今烏蒙有羅佐關。其下有羅佐橋。為入滇要路。則水陸皆在東川烏蒙閒。即所稱勞浸靡莫非乎。核形勢。商利鈍。未有不先辟此險而能控荒服破砦窳者。茲江苟通。則滇池之輕舫可挽而之普渡。建越之艨艟可汎而下瀘沽。通滇蜀筋脈之會。續長江衣帶之勢。是使諸夷盤錯之險盡失。而十五郡可裘領而挈也。此其為邊防之大計一矣。古者竹木之利至大。江陵千樹荻。渭濱千畝竹。皆與萬戶侯等。為其水道通。而布其利於四方也。滇省則名章巨材。周數百里。皆積於無用之地。且占穀地。使不得藝。故刀耕火種之徒。視倒一樹以為幸。?金江道塞。既不得下水以東西浮。而夷俗用木無多。不過破杉以為房。聊庇風雨。雖擢本垂蔭。萬畝千尋。無有匠石過而問之。千萬年來。朽老於空山。木之不幸。實地方之不幸也。哀牢之山長千里。中通一徑。走深林中垂一日。若使此山之木。得通長江。其為大捆大放。不百倍於湖南哉。而且金銀丹漆焚僮笮馬之屬。絡繹于雅黎嘉眉之間。非但滇利。而蜀亦利。此其為轉輸之大利二矣。或曰金江斷難開者。天道使然。不容以人力爭也。運值其通。安和不大風大雷。率?龍而導之。推其疊水。散之使平。破其洞穿。徹之無壅。使一勞永利乎。?有非常之功。必待非常之人。諒哉。_
陡河海陽隄記|耿鱗奇|賀編1827|卷一百十八工政二十四各省水利五|皇上御極之八年。予承乏桂守。奉有修治靈渠之　　旨。下督撫等會估以　聞。於時總督鄂公爾泰巡撫金公?聚而謀曰。陡河之為利大矣。自秦至今。農工商旅。永是賴焉。有修築者代不乏人。而迄無百年可久之工。豈真水勢使然哉。毋亦疏鑿節宣未盡其道也。我　　皇上念切民依。銳志修舉。開農田於畿輔。濬水利於東南。固已捐數千萬之金錢。為萬世開樂利。粵西炎徼。去天萬里。不於此時大興修治。而惟是補苴罅漏。為目前之計。無久遠之圖。何以仰承　　德意。乃親為相度形勢。其因前人之舊而加工者。則濬其淺。寬其狹。疏其阻。此致功為易者也。惟海陽寺沙州之衝。由分水塘奔盪而來。電掣雷轟。如萬馬奔騰。陡河不能容也。遂奔潰橫出。決為新河。而舊河盈盈一線。曾不容舠矣。新河不塞。則陡河不治。而農商皆病。顧欲障新河以還舊河。非隄岸不可。而隄當水衝。遏之則水愈激。怒愈甚。非大為之防不可。乃於沙洲創立石隄。高若干。闊若干。長若干。若長虹之綿亙。而崇墉之屹峙也。名之曰海陽隄。雖然。猶應其單也。又築月隄。其高廣視內隄。使如輔車相依。而水得循涯而上。建瓴而下矣。顧春夏水漲。立可數十丈。無以受之。勢將又溢。則開支河以洩之。築壩以攔之。河深若干。闊若干。長若干。壩之長視河。夫陡河大非南北河比也。而以治南北河者治陡河。隄防完密。蓄洩得宜。其有不慶安瀾。通舟楫。而利桔槔者乎。豈猶是補苴罅漏。緣飾目前。而無當於久遠之圖者乎。是役也。惟　　聖主惠及遠民。計存永利。惟憲府心程口畫。規制周詳。而以鱗奇之無能。幸得一一親承指示。黽勉以從。不敢怠隳。茲固由經始而觀厥成矣。謹拜手以記。_
雲南三江水道考|張機南|賀編1827|卷一百十八工政二十四各省水利五|按大金沙江。發源崑崙山西北吐蕃地。即夏禹所道黑水也。與雲南小金江及瀾滄潞江。皆發源吐番。然金沙江之源較三江最荒遠。其下流亦十倍小金沙江及瀾潞二江之水。按禹貢導黑水至于三危。入于南海。雲南志載金沙江出西蕃。流至緬甸。其廣五里。徑趨南海。謂非黑水源出張掖流入南海者乎。河源在中州西南。直四川馬湖蠻邦之正西三千餘里。雲南麗江宣撫司之西北一千五百餘里。愚觀黃河源近雲南地。則大金沙江源自番雍之地。南入緬海。論雍梁間水。惟此大耳。此水為黑水。無足辨矣。朱子云。天下有三大水。曰黃河。曰長江。曰鴨綠江。此由宋初斧畫雲南。南渡又偏安一隅。朱子又從何知有此江之長廣于江河哉。黃直元又云。考大金沙江。及瀾潞三水。雖皆入南海。大小遠近。迥不同。瀾僅潞四分之一。大金沙三倍于瀾潞。瀾潞所出地名在鹿石山。在雍望。俱可窮源。上流亦狹。大金沙江之源。則遠出番域。上流已闊。若重溟黝然深碧。夏秋漲溢。江色不變。若比于揚子滄浪一小溪。即詩語。大金沙江之長廣又可知矣。今姑?其源。惟自其經流支流入海可見者言之。水流至孟養陸阻地。有二大水自西北來。一名大居江。又云大車江。一名檳榔江。二水至此合流。又名大盈江。今騰越州人總甸內諸水。亦曰大盈江。殆竊移其名也。江流至此。夷人方名其為金沙江。江中產綠玉黃金鈿子金精石墨玉水晶。間出白玉。濱江山下出琥珀。舊志以琥珀綠玉出在瀾滄江者謬矣。昔年王靖遠蔣定西。迫麓川叛賊思機發。造船飛渡孟養。後與盟誓。江乾石爛。乃許其過江者。皆此江也。滇人相傳名大金沙江。?以別于麗江北勝武定馬湖之小金沙江耳。自此南流。經宦猛莫噉莫郎。至猛掌。有一江西來入之。又南下昔朴怕鮮猛莫猛外經蠻莫。有一江。源自騰越大盈。經鎮夷南甸干崖。受盞酉茶山古湧諸水。伏流南牙山麓。出經蠻莫來入之。昔年緬人攻孟養。以船運兵餉。到?撤。為孟養所敗者。此江也。正統中。蔣雄帥兵追思機發。為緬人壓殺于江中。亦此江也。大約江自蠻莫以上。山聳水陡。正統中。鄧登自貢章順流。不十日至緬甸者。亦此江也。下流經溫板。有一江源。自騰越川江。經界尾高黎共山隴川猛乃猛密所部莫勒江。至太公城江頭城來入之。下游又經猛吉準古溫板。又名溫板江。溫板又名流沙河。相傳唐僧取經過此渡。故名金沙江也。又有一江。源自猛辨洗母?南來入之。又經止郎大馬革底馬撤躋馬入南海。其江至蠻莫以下。地勢平衍。江闊可十五里餘。舊志云五里者非也。經南江益廣流益漫。緬人善舟又善泅水。櫓楫如涉平地。至是江海之水瀦為一色矣。今再附攷蒙化府志。瀾滄江與漾濞江。蒙人謂之大小二江。合西洱河勝備河。至順蒙交界處。士人謂之羅擦聚。日出水光。蕩射可觀。不二十餘日。至錦江。即水下流。海多客船。會易于此。漸漸至南海。永昌府志。潞口一名怒江。水經注云漏江。今訛為潞江。源出吐蕃。流經芒市。至木邦地名喳哩江。又流經八百車里地。至●古東。入南海。自木邦以來。即可通舟楫。昔年隴川多士甯前從●古見莽瑞體。皆由此江順流而下也。舊傳潞江流至洪門車里。沙磧浸散。與騰越志以為入大金沙江。皆非是。愚嘗謂三江皆可舟可航。夷人欲據險隱塞不使通行。豈知天地設此三江。正為　本朝制馭西南緬甸諸夷設。當事者誠不可忽而不講求也。異日　　聖天子問緬甸諸夷久不朝貢之罪。則此三江者固漢家樓船下番禺。出奇制粵之牂牁江也。_
雲南水道圖說會典|ANON|賀編1827|卷一百十八工政二十四各省水利五|雲南省。以雲南府為省會。雲南府之東南。澂江府臨安府開化府廣南府。其東。曲靖府廣西州。其東北。東川府昭通府。其西楚雄府蒙化廳永昌府。其北武定州。其西北永北廳大理府麗江府。其西南元江府景東廳鎮沅州普洱府順甯府。金沙江自四川南流入境。經麗江府。合總文河碩多岡河。又經永北廳。合五郎河漾弓江。又經大理府。合桔木河答旦河一泡江。又東經楚雄府。合大姚河龍川江。又經武定州。合大環水普渡河壁谷河。又北經東川府。合以禮河車洪江。又經昭通府。仍入四川境。瀾滄江自西藏南流入境。經麗江府。合白水河。又經大理府。合沘江。又經永昌府。合銀龍江。又經順甯府。合黑惠江鳳凰山水順甯河徠克山水威遠江。又經普洱府。合猛賴河曰九龍江。又合漫達河。入南掌國界。黑惠江一曰漾濞江。其上源為東劍海。出麗江府。合工江南流。經大理府。合洱海水勝備河。又經蒙化廳。至順甯府。注瀾滄江。禮社江上源曰赤水河。出大理府。東南流經楚雄府。合陽江馬鹿河綠汁江。又經元江州曰元江。合清水河。又經臨安府。合亞泥河曰梨花江。又南入越南國境。南盤江上源曰沙河。出曲靖府。合臘溪河瀟湘江。為鐵池河。西流經雲南府。又南經澂江府。合興甯溪仙湖水。又經臨安府廣西州。合小曲江巴盤江瀘江河。為混水江。又東北經廣南府。合邱北汛水馬別河。為八達河。又北入貴州境鴉江。自四川南流入境。經永北廳。合瀘沽湖。折而東。仍入四川境。小紋溪大紋溪定川溪宋江永甯河。俱出昭通府。北流入四川境。赤水河亦出昭通府。東流入貴州境。可渡河出曲靖府。合結里汛水。東流入貴州境。九龍河亦出曲靖府。合塊澤河。東流入貴州境。西洋江出廣南府。東北流入廣西境。合同舍河。又東南入境。合者郎河。又東仍入廣西境。者賴河普梅河。俱出廣南府。南流入越南國境。潞江一曰怒江。自西藏南流入境。經麗江府。又經大理府永昌府合沙河。又西南入緬甸國境。龍川江自永昌府北邊外南流入境。合曲石江芒市河岡?河。入緬甸國境。檳榔江亦自永昌府北邊外南流入境。合大盈江盞達河。入緬甸國境。南汀河出順甯府。合虎口河。西南流經永昌府。合南底河。入緬甸國境。孟達河漫路河。俱出順甯府。南流入緬甸國境。李仙江一曰把邊江。出景東廳。南流經鎮沈州普洱府。合阿墨江薩普河。入南掌國境。三岔河出臨安府。南流入越南國境。盤龍江上源曰烏期河。出開化府。南流入越南國境。北至四川界。東至貴州廣西界。又北至西藏界。西至怒夷界。西南至緬甸界。南至阿瓦南掌越南界。_
黑水考|陶澍|賀編1827|卷一百十八工政二十四各省水利五|馬湖江即禹貢梁州之黑水。其上游大水有三。曰打沖河。曰瀘水。曰金沙江也。打沖河蠻名黑惠江。又名納彝江。又曰鴉龍江。其水洶湧衝擊。故以打沖為名。源出西番界。在黃河源之山南。地名查楮必拉。蒙古謂之七察兒哈拉。至瞻對。入四川界。南至烏喇猓猓。即今雲南大姚縣之左卻鄉。而與金沙江會。瀘水源出漢沈黎郡之西旄牛徼外西番境。謂之可跋海。周七十餘里。東流至越嶲廳舊建昌司之南十里。其他有瀘山瀘沽。古烏蠻所居。又南流至會理州。東接雲南之武定州境。與金沙江會。金沙江源出西藏衛地之巴薩通拉木山。為岡底斯東麓。岡底斯崑崙祖山也。其東麓即古?石山。水曰犁牛河。番名木魯島蘇河。收納烏藍木倫阿克達木畢拉枯枯烏蘇等河。凡數十水。曲折四千餘里。至城關。入雲南麗江府境。曰麗水。又名金沙江。以水產金沙也。東南逕姚安境。與打沖河合。又東歷武定境。會瀘水。於是金沙亦兼瀘水之稱。又稱馬湖江。又東流逕昭通府。至敘永廳。入四川界。即馬湖江舊治。又北至宜賓入江。計金沙發源在黃河源之西千五百餘里。在岷江源之西二千八百餘里。凡行六千七百餘里。與岷江會。實川滇黔中間第一大水。而禹貢不載。水道提綱。以此為大江真源。酈注謂馬湖古若水也。愚按山海經曰。黑水之間若水出焉。盧者黑色。加水為瀘。而金沙稱麗。麗同驪亦黑也。源出?石。犁亦黑也。曰烏蘇。番語亦黑也。然則瀘與金沙皆古黑水。打沖界其間。則若水也。三水既會。皆可稱瀘。皆可稱馬湖。又有繩孫淹鮮諸稱。實皆黑水耳。源遠流長。故禹貢舉以界梁州之南境也。至黑水之說不一。酈道元孔?達杜佑。皆自在張掖南。至燉煌。過三危山。南流入於南海。不知中國之山。皆祖岡底斯一支。由于闐羌南起巴顏哈喇。至積石以逮西強。而為終南。此中幹也。一支由諾莫渾烏巴什起卓爾長山。至城關以逮雲嶺而入黔粵。此南幹也。河在中幹之北。海在南幹之南。江在兩幹之中。黑水果經燉煌。當積石東北。縱能絕河而南。亦斷不能越中幹以絕江。況能越南幹以入海哉。竊謂禹貢言黑水有三。一雍。一梁。一至三危。入於南海。本非一處。亦猶雍有沮水。兗又有沮水。梁有蒙山。徐亦有蒙山。不必強合為一也。梁州之黑水。自在馬湖。所收黑惠麗瀘諸大水。皆因黑取義。且與華陽南北相對。地界截然。至雍州之黑水。本在張掖境。經黑山下。西入青海。正雍州西界也。其入南海之黑水。樊綽蠻書以為有四。曰西珥。曰區江。曰瀰諾。其一麗水。即禹貢黑水。夫麗即金沙。何嘗入南海。樊蓋誤以瀾滄為麗水下游也。按瀾滄即瀰諾。出自藏衛。李元陽以為即黑水。然亦於三危無涉。程大昌又以滇珥為黑水。謂與葉榆澤相貫。且地近宕昌。本三苗種裔。與三苗之敘於三危相應。此說較善。然滇珥池瀦弗流。不入南海。愚意應以唐蒙所見牂牁江當之。牂牁出烏撤。一名盤江。在南幹山脊之南面。其水繚繞於雲貴之境。以達廣西。為左江。至潯州北會黎平都勻定番之水。為右江。逕梧州會灕江。至番禺入南海。此水在嶺南最大。盤迴四省。長四千餘里。正入南海。粵人謂之黔水。以其出自黔中也。黔之為名。自係因黑取義。且苗疆也。禹貢或因三危之遷。而名其舊地耳。按水經注。過江陽雒水。從三危山東南注之。是三危不止燉煌一處也。聊備一說。俟博雅者正之。_
黔中水道記|晏斯盛|賀編1827|卷一百十八工政二十四各省水利五|自莊蹻略地。椓船且蘭。而牂牁江始出。然循江循沅。前後漢書異指。江沅番禺。莊蹻唐蒙。又各殊歸。桑欽酈元西南未覈。山溪分合。略而不詳。予既著牂牁江考。復據游覽所經。攷證圖志。記其水道。存隅識焉。黔處萬山中。形勢紆迴。分注微渺。所為茹納群流。吞吐谿壑。達江赴海。緯眾水而經之者曰烏江。曰盤江。曰蒙江。曰銅仁江。曰鎮陽江。曰清江。曰都江。烏江即夜郎水。出修文縣西北之陸廣河。過畢節縣西南七星山下。為七星水。有關曰七星關。溯威甯到滇南者。多濟此。西南有黑章水注之。或曰即墨特川。元大德五年。劉國傑破蛇節宋隆濟於墨特川。倘此地耶。又東流至大定府。西南有落折河。自府城西北二十里。當兩山間。破地吼出南流來注之。__又東過府治南。東流右得以則河。又東左得烏西河。又東為六歸河。又東右有朵河。合武著墮極織金等河水。自平遠州界黑跨牛場汛東流來注之。又東北有西溪河。合楠木溪水東南流來注之。又東至黔西州東南為鴨池河。有渡曰鴨池渡。兩岸如劈。崇崖如雪。黔西大定要津。又東至修文縣西北。是為陸廣河。距修文五十里。舊為水西驛道。有渡曰陸廣渡。有麻線河自廣順州經安平縣東南界。東北流為落陽河。又東北至清鎮縣城西。為滴澄河。又北與安順府東南之九溪河。北界之三岔河谷龍河下流合。而東北流來注之。又有三潮水自修文縣北流來注之。又東左合白花箐水。又東左合沙溪水。有渡曰黃沙渡。又東有羅傳大河。自永甯縣東南過遵義府。西南流來注之。又東過修文縣養龍司北。是為烏江。今有渡曰烏江渡。關曰烏江關。黔蜀要津。又東得刀靶水。又東得養馬水。又東至開州東北。遵義府綏陽縣西南。有渡曰茶山渡。有水自桐梓縣西南。徑正安州西。至石子坡南。過遵義府西南入湘水。右合綏陽縣北之源溪水郎水傘水厚水。南流來注之。又有三江水。自湄潭縣北。合窄溪渡上關花水溪大洞溪湄溪馬渡溪角路溪大溪諸水。從廢容山司至望浦。合流北來注之。又南有渡曰落汪渡。右合渡口水。又南有洗泥河水注之。又東南至巖門。有南明河水自西南來注之。南明河出貴陽府廣順州東北阿沙壩之龍潭。合濟番河會一宿河九愛溪上馬橋河四方河。過白納司。至府城西南。左受黔靈山諸泉水。及擇溪貫城河水。東過府城南右得富水。又東南得龍洞河黃泥哨牛渡口諸水。東西箱子口刺平司迤北至巴香合平伐三岔河八字河。所匯貴定縣城西之甕城河。再過平越府西界之清水河。一曰皮隴江者。東北經開州。東南由天星橋八弔口花渡。而東北會於巖門。巖門在開州東甕安餘慶二縣西北。有渡曰巖門渡。為黔楚蜀通津。波流湍激。合沓淜●。固眾壑之關竅。亦一川之樞要矣。又東至龍泉縣西南。有渡曰葛閃渡。又東南有甕水高平水袁家渡水白?河水。匯為江界河。合餘慶縣之白泥司水。佛山河北流來注之。又東至桶口。有水自餘慶縣東南界北流滿溪。合石阡府之龍底河凱科江洋溪深溪樂回溪等水。東北流注之。又東為三江口。思石平遵通津也。江楚商旅由銅仁陸行者。多自此濟。蜀賈鹽艘溯思南而上者。亦多泊此。其西有得勝關。又東北有水自龍泉縣東南流來注之。又東流過思南府城南。是為德江。又東得鸚鵡溪水。又有思邙水從邙江縣西北之朗溪流來注之。又東過婺川縣東西有豐樂河。得煎茶溪水登龍河水。合洪渡河倒羊溪水東流來注之。又東過婺川縣東北界。而達涪州。為涪水。通於蜀。入於江。唐史稱城樂縣西一百五十里。有涪陵水。方輿勝覽稱思州有巴江水者是也。盤江。廣輿圖以為牂牁江水。水出滇南小金沙江。至威甯府界。東南流為可渡河。山曰分水嶺。威甯舊烏撒衛也。__明鄭雯曰。予弭節西南。抵烏撒普德歸驛。驛門對可渡河堧。詢水所從。候吏稱水在西百里。注壑而出。東流為盤江。又曰。越衛城北二百餘里。有七星關。河源芒部界濱城海子。通水西境。會可渡為盤江。第山水峭險。狨猱叢君。以是人無因而至。據今七星關水為分水嶺所界。東出烏江。不注可渡。又小金沙江來自吐番。由雲南麗江府之塔城關。入中國。經鶴慶姚安武定東川諸府。至四川之敘州府。合氓江。入東海。與鹽江之入南海者源流迥異。則鄭氏所述。與廣輿圖所載俱舛矣。可渡河又東南流迤西至木東汛。有花魚硐水西來注之。又南至龍場汛。有水自曲靖府界流來注之。又南至安南縣東北有落白河。自曲靖府界東流來注之。又東至永甯州西安南縣東。是為盤江。為入滇孔道。兩山夾行。水勢湍駛。不利操舟。亦難架石。參政朱家民冶鐵為。懸兩巖間。覆以板。東西各建樓堞。行者賴之。尋為賊毀。　國朝經略洪承疇統大兵定滇濟此復完。至今歲用修繕不廢。盤江又南至普安州東。又南至九盤山迤東至化江汛南。有白水河。得永甯州北之關嶺壩陵橋水。南流至鎮甯州西。而南合菜子河水。至甯谷司。又南合永豐州西北之打罕河。而南來注之。又有迤長江自普安州沙泥巖東南流來注之。又有卜者河軟橋河板橋河東南流注之。又南籠府有城都河。自安南縣界。得江西坡水。至高武汛。西合馬畢河。南流合魯溝河。過普市合大坡哨水東過府南界而東注之盤江水。又南至永豐州西南。而東南過泗城州。入於粵。達於海。濛江出定番州之濛潭。俗亦稱牂牁江水。水東南流。有玉帶河。從州北二里來注之。又東有洗馬河。盧番司。東南流注之。又東南有環帶江。合金石司之回龍江。羅番司之羅番河。流注之。又東南有雙峽水。自小龍司東南流折而西注之。又東西流。有繞翠江。從臥龍司南流注之。又東南有小溪水。自洪番司南來注之。又奔龍江自大龍司合大龍河東流注之。又東南有底方河。自番方司南合小番河雲溪水?注之。又東南有冷水河。從小程番司南合漣江水東流注之。又東南有腰帶河水。自盧山司南合擺游河東流注之。遂東過泗城州。而歸於粵海。銅仁江又曰大江。出酉陽司界。過提溪司西。有溪出濫泥山。引流東南注之。又東至省溪司南有迪羅江。自司北二里江頭山流來往之。又東江曰小江。自烏羅司北梵淨山發源。有九十九溪。最大者為甕濟洞。梵淨山又名曰境山。山下各溪環繞。合甕濟水南流為小江而入大江。是為江口。有渡曰雙江渡。為黔楚蜀通津。又東有木耳溪。水自平南寨東南流注之。又東至銅崖。又東過府城南迤東。又東過石笏山南。又東有烏羅溪水。自烏羅司東合羊溪水。南流為七溪。而東南流注之。又東至辰溪縣。入沅水而達於楚江。鎮陽江即?水。古五溪之一。源出偏橋右司大陽河。又曰杉木江。東南流至新施秉縣東北。右合小江。城東有橋為黔楚孔道。又東流至縣東南界。有舊黃平州北門河。與州治東冷水溪合。而東流過新施秉縣南。又東南合大陽河為大江。而注於諸葛洞。有鷺鷥灘。有芙蓉崖。水行石科中。盤渦傾仄。激宕淺阻。不通舟。明萬歷間。巡撫郭子章鑿之未就罷。　國朝順治十三年。總督趙廷臣以黔饑乏餉開之。而漕楚米萬石。直溯黃平城下。尋停運仍淤。江水從中出。東南流得白水。又東得牙溪水。其西有小由溪勇溪水注之。又東過文德關東南。右合松溪水。又東左得西峽山水。又東至鎮遠府城西南。是為鎮陽江。滇黔宦游。江楚賈客。舟多泊此。又東左得石屏山水。右得吉祥山水。又東有橋曰祝聖橋。江楚黔滇孔道。又東得鐵溪水。右浮石灘。又東得宛溪水。又東得秋溪水。又東得松溪水。又東迤北有星石江水。自思州府東北開天鋪。東南流來注之。又有甕坑灣水。自思州府西都平司南。而東流過府城南。又東與星石江合流為施灣。而東流來注之。又東至沅州而入沅水。以達於長江。清江古曰劍河。又曰長河。舊陷苗境。舟楫不通。__雍正七年。總督鄂公巡撫張公清釐夷人。題請開濬。自都勻府至湖廣黔陽縣。總一千二十餘里。遄行無阻。江有二源。?發都勻府山?中。繞城西南。過都勻副司界。又東過八寨協營前。協有城。雍正九年新造。自此而北。左得舊豐甯司水。迤東過麻哈州東南。又東至清平縣界。受平越府三江口水。為滇黔孔道。三江口者。麻哈江馬場江羊腸江也。三江口水東流過楊老驛南。又東至清平縣南界。而注於清水江。江水東至黃平州西重安驛南。有重安江。名高溪水。自黃平州西而南流注之。又東南過巖門司南。又東過舊偏橋衛南。東至於丹江營北。有九股河。發源九派大山。自雞港台拱東北流。又有丹江河。自凱里流來。過揚條與九股河合為小江。從西南流來注之。清江自此。又東至下革。東有水自上?洞西南來。又有水自白羅宰統南來。會流為烏沙河。東北流注之。由此迤南而東至天柱縣界之茅坪。右合錦屏縣界之亮江水。東至沅埕塘。又東南過沅口。至黔陽縣南入沅水。而達於楚江。古州江亦曰都江。舊陷苗境。雍正七年。總督鄂公巡撫張公清釐夷人歸誠。黔粵舟行無阻。其上源有邦水河。出都勻府東南。合三道河流。入獨山州。右合馬腸水。左合爛土司西南溪水東流為都江。明宏治中鄧廷瓚顧溥討爛土蠻。?此處也。又東至來牛營。有風柳溝小溪北來注之。至高舊營南。其北有小溪注之。過定旦汛俾開汛都江汛而東至古州城西。有溶江水車江水繞州城東南。與都江會。州城舊為諸葛營。枕山面水。土田平衍饒澤。黔中一沃壤也。自此而東南經獨石蜡亮流至八及寨南。有水自苗古九得來注之。至下江營。又有小溪曰孖女江。自東郎官雄流由孖溫南來注之。而東南經郎洞下有小溪曰孖覽江。自寨正寨平流出北行。又八孖之上有曹平江。自黎平府之曹滴司流出南行並流注之。又東南過懷遠縣界。經車寨梅寨沈口南下。而入於粵。達於海。總諸水經流七。達長江者四。歸粵海者三。舊五。新闢二。_
上塘河工議杭州府志|陳芳生|賀編1827|卷一百十六工政二十二各省水利三|仁和田土。有上下塘之分。而旱潦因之異焉。下塘苦潦。患在下游之不速。欲下流之速者。當合嘉湖蘇松以為功。上塘之旱。患在隄防之不修。則仁和一邑之事也。上塘之所恃以為隄防者。東新關至長安一塘。塘自半山以下石腳堅固。不患坍損。自金家堰以上。漸見低狹。由李王塘而上。有傅家莊。有?亭閘。有沈塘灣王家缺等處。縴路全無。淫潦之時。上水與下水相接。及至旱乾。始見塘址而已。塘愈毀則河愈淺。河愈淺則蓄水益少。長夏之際。四五十日不雨。亦天道之常。以別地視之。似未可言旱。而上塘?一車戽。河底即為龜拆。此上塘苦旱之情形。固不待乎杲旱也。故明萬歷時人猶有存者。常言自幼力田。三四十年間。曾未憂旱。而　本朝四十年來。河底成陸者已六見。順治甲午一見。康熙自十年至二十年間凡五見。可見塘路之壞。至今益甚。使再遲數年。不知當更何如。大約塘之所以壞者。其故有四。其一為坐里之偏累。仁和定例。每貼塘圖分。派修圖內塘路。其塘近山有石腳者。永無坍損。其近夾河或近下河者。塘身單薄。無年不壞。無年不修。其值年之人。亦知為年年不得不修之工。只求免目前。以了故事。曾無所謂經久之圖。而其所費。每年已數十金或至百金矣。積年彌久。塘身彌壞。今并塘路故址淪沒水中。將與河底相平。原砌石塊。侵盜?盡。則其為工。豈一二鄙里苟且塞責者所能從事哉。其一為鄉人之淺見。元人取宋。兵自此塘而上。　　皇師下浙。兵亦由之。邇因塘壞。甲寅己卯間。入閩之兵。絡繹于臨平赤岸。而此路以有礙師行。乃得安堵。附塘居民。方以塘之盡廢為幸。而敢復言修築乎。其一為富豪之分水利。明萬歷間。有富人附塘開私河數里。鑿塘引水。下灌低田數十頃。初時築塘架橋。石砌堅固。視上水之高低。為版之啟閉。于彼有全利。而于塘之蓄洩無少害也。經久不修。塘遂大壞。始之為上河閉以蓄水者。今且任水從私河下洩。而無所阻遏。及上河已乾。而彼之畝引如故。田之膏腴。至今無恙。河遂陰受其害而不知。其一為奸人之私決。上水驟決。則下水之魚。必逆乘而上。春夏驟漲之時。?一挖損。上水怒瀉。直可引太湖大魚而網之。小人貪昧。罔顧大利害。則亦何所不至。故皋亭決口。屢不能塞。而鄉人且以為鬼怪于其間。則真大惑已。愚竊謂修塘之責。不當專之于民。而當屬之于官。上塘之水。專為上塘之利。自東新關至李王塘止。清量塘段丈尺。估度工價。凡上塘每里派辦塘工銀幾兩。分三年與地丁銀兩并徵。在官有司。當水淺之時。計丈分工。雇民修築。期于堅久。而不期于速成。取河之土以附塘。塘益高則河身益寬。塘成之後。每年仍計畝加稅釐許。積貯以為開濬修築之用。而上塘所有漁戶。則令逐年輪掌。如向時派里修塘故事。每當水長。有司輕舟巡視。其水平隄者。籍其地段丈尺。督令培土。下次巡視亦如之。向者必俟塘之既壞而後修之。其費重。今隨其低處即令培土。是雖無年不修。而所費亦省。塘益堅完。其逐年計畝加稅。則每當水涸農暇。雇民開浚。視全河之淺深。塘身之厚薄。為有司考成殿最。誠如是。則上與下各有其責。無敢戲渝從事。而用民以漸。民力不至于匱。所利之溥。豈特為上塘數十里耕種之民計久遠已哉。或謂取諸民必不給。宜徵之鹽木諸商。則易取盈。彼既與民同其利。自宜與民分其任。其間勇于為義者固多有人。然非司鹽司榷者為之鼓舞作興之。有司恐未能問也。_
兩浙水利詳考浙江通志|ANON|賀編1827|卷一百十六工政二十二各省水利三|謹按兩浙之水。浙江界其中。大海環於東南。諸水或徑入海。或由江以達於海。其發源有數派。江以西為武林派。漢地理志云。武林山武林水所出。南為九谿。西為十八?。瀦為西湖三十里。湖水北流。合外沙河。東過永昌壩。合菜市門河。西至會安壩。合艮山門河。轉德勝橋。武林門內大河。自吳山水驛過清湖。上中下三閘與之會。分為二。一為上塘河。東北逕舊東倉過臨平山。為臨平湖。西為石鼓湖。北至長安壩。一為下塘河。過北新橋。分為二。西北流者入德清界。北流者為運河。歷謝村塘棲。穿石門城。左受語兒楓樹十八涇。右受柿林羔羊十三涇之水。逕石門塘。東折入桐鄉界。南受車口陸墅。北受車谿爛谿龍翔灣諸水。東流逕皁林。入秀水境。逾白龍潭。東流瀦為鴛鴦湖。一名南湖其東南為滮湖。一名馬場湖長水海鹽。二塘水之所匯也。長水塘自長安壩東流為二十五里塘河。過海甯縣。又東流入袁花塘。妙果山之尾。合姚塘茶湖麻涇彭墩洋江塘諸水。入洛塘河。北經紫微山贊山間為峽石河。東經練浦。海鹽塘。亦合海甯諸水。北經橫塘。俱匯於滮湖。東流經雙谿橋。又東出會龍橋。分二支。一由漢塘至平湖。一由魏塘至嘉善。其由滮湖入澄海門。由漕河入通越門者。出望吳春波二門。俱東趨會龍橋。又一支繞城北流。過西麗北麗為相家湖。又東北為麟谿。亦入嘉善境。其由漢塘東流者。合胥江陶涇諸水。匯為當湖海鹽鸕鶿上谷黃道諸湖之水。合流而北。過柳莊獨山。乍浦諸塘之水入之。東北流。由三泖入黃浦。自魏塘東流者。一為華亭塘。東為張涇。匯為風涇之白牛塘。合祥符蕩藥蕩之水。會章練塘東入泖。一為冬瓜湖塘。北流入夏墓蕩。又北入汾湖。又北入澱山湖。東至黃浦入海。又有天目派。天目山上二池。左屬臨安為東谿。右屬於潛為西谿。西谿水出尖頂。逕細荊口。下流與東谿合。南逕白鶴谿。合雙清谿。匯為三潭。與虞谿合。經於潛城西。岝?山臨其側。名為錦江。南流為浮谿。經寮車橋藻谿。合百丈嶺水。橫塘水竹林水入之。經地風山浪谿。與柳源水合而為交谿。經昔口。昔谿出黃嶺入之。東南過煙口。苦竹水入之。又東南與昌化紫谿合。東南流。有二溜。昌化者小流。於潛者大流也。經武勇山。桑乾水入之。至分水境。西南流。合印渚谿。繞天祿山下。歷二十四灘。西南流。逕桐廬。為桐谿。自天目而下。一支出廣苕山。為苕谿。由臨安東流。經餘杭。合仇谿。谿二源。一出高陵山。一出獨松嶺。亦名雙谿。合徑山港。經錢塘。東北流。過安谿奉口。又經德清齊眉山下為洋谿。東流為餘不谿。其上流為龜谿。水清徹亦名清谿。東北過敢山漾。又北過菱湖。又北過楊灣大谿。過阜安橋。與武康前谿合。源出銅峴山。上流為阮公谿。合北為後谿。又東為新谿。宋令蔡霖疏去砂磧。因名蔡公谿。合北流水。即餘不之支分也。會於沙谿北。過峴山漾。一名碧浪湖。北入湖州安定門。其出自獨松嶺者。一支過邵渡為龍谿。經荻浦。與仙谿合。又合李豐浮玉山水。其在峴山者為小浮玉。此為大浮玉也。董嶺水東流者。入甯國境。西流者與南嶼水會於梅谿。繞安吉城東南。邸閣池北來之水。合梅谿西來之水。經長興為荊谿。其西白峴蒼雲諸水。流為楊店梓方二?。匯為合谿。東流為罨畫谿。折而南。經呂山塘四安谿。合石?廣德諸水。東流入之。其南餘●谿北流入之。會於霅谿。又名江子匯。北流至含山塘。入太湖。罨畫之下流為箬谿。南曰上箬。北曰下箬。北連顧渚谿。經明月峽。北流為紫花澗。出水口鎮。注包洋湖。過夾浦。入太湖。虞翻川瀆記云。太湖東通淞江。南通霅谿。西通荊谿。北通鬲湖。東通韭谿。以其通五水故。亦名五湖也。江子匯之水。分一支出迎春門為運河。又東流為官塘河。經昇山塘。合烏鎮水。由潯谿通吳江。入新城塘。過石臼漾。合穆谿水。入嘉興之漕河。此浙西水道之源委也。__江以東有金川派。金谿二源在門化。一出馬金嶺。一出百濟嶺。經嵩陽源合而西流。繞城經鐘山下。東南流。聲口谿入之。龍山谿二源。十二曲流至華埠入之。始容小舟。經常山北。與私谿石硿谿合。謂之三合水。可勝三百斛舟。下流與文谿合。文谿四源。流經江山禮賢鎮。匯為一。合鹿頭染口二谿。經西安谿為西谿。折而北。經谿鳴山下。定陽谿出遂昌。周公源。東北流與之合。亦名東谿。東流為盈川。經龍游為濲谿。谿南岸。姑蔑故墟也。靈山港出遂昌。合赤真水。東流入之。金村源水出壽昌。南流入之。築谿出松陽大方山。合馬報水。北流入之。過翠花巖下。為團石潭。此衢港也。抵金華有雙谿派。一為東港。一為南港。東港出東陽大盆山。東北流。東白山水入之。安定谿西流入之。迤西橫谿水入之。折而南。荊浦谿入之。合為東陽港。西流抵義烏。?魚水出南山。西流入之。龍門山?水西流入之。華谿出雲橫山。吳谿出杏谿。合丹谿峴谿。流至黃蒲潭入之。五雲谿合梅谿至成家渡入之。匯於畫塢山下。為畫谿。東陽江之別名也。經金華城南石碕巖下。潛谿出南山。三斷水合梅花谿入之。赤松?水出金華山。合徐公湖南流入之。與南港合。南港出縉雲黃碧山。流經永康。花谿出密蒲山。東南流入之。仙谿出馬嶺北谷。南流合義烏蘇谿水入之。北谿出石佛山。南流入之。合南谿為永唐谿。湯谿之秀芝小龍白砂諸谿水。北流入之。合大小銅川。南流經武義。入素谿。出八素山。南流入之。妃水谿北流入之。姬水谿西流入之。遂昌之熟谿。合大妃嶺苦竹谿三斷山白姥谿東南流入之。經金華城下。與東港合。故曰雙谿。西流出五百灘。言水迅駛。挽舟四五百人。此婺港也。婺港西流。衢港東北流。匯於蘭谿。蘭陰山下。水紋如縠。亦曰縠水。三源水上曰鮑源。中曰盛源。下曰繆源。南流入之。驥谿出玉壺山。入石谿。出雞窠巖。龍門水出烏蜀山。俱南流入之。社谿芝谿二水。合為甘谿。至湖步入之。洞谿出洞巖山。西流入之。下流為香谿。東北流與浦陽江合。江水出深裊山。合巖坑山水。貝山步橋水。由現浦入之。私水出天目。伏流一百六十里乃見。東流入之。經觀山下。龜川水入之。蛇浦水曲流入之。橋谿出白石山。東流入之。白麟谿出金芙蓉山。西流入之。義烏酥谿出青潭山。深谿出龍祈山。合於丫口。而北流入之。與富陽江合。又有新安派。新安江源出歙縣。一名青谿。經?安南。雲谿合梓桐水。東流入之。清平水合軒駐谿。南流入之。遂安武強谿合靈巖谿。東北流入之。壽昌過浴山。出三泉。一為周谿八艾谿。一為協儒谿。入淤堨谿。一為五里谿入湖神谿。合流至翠口。又合竹谿交谿諸水。入大同谿。東北流入之。經建德東。聖水出烏龍山巔。流為三灣九曲水。秀泉出秀山。流為西谿。過杜橋入之。馬目谿合大小洋谿。又合桐谿北流入之。杜息谿。出雲岫山。東流入之。為胥口江。一名建德江。此歙港也。三港之水。合流而下。為富春江。經嚴陵山七里瀨。新城水由青山潭南流。會葛谿。三源合流。至南新鎮。受分水之禾谿水。東南流。達派谿口。受湘谿水。經縣南為●江。繞百丈山。東流至深浦。入於江。下流經蕭山。西為浙江。一名錢塘江。江中有羅剎石。又名羅剎江。江岸有定山。海潮至山下即回。亦名定山江。又有東白派。山跨三邑。在嵊曰北白。在東陽曰西白。在浦陽曰東白。其水出山之陰。流入諸暨界。分為二。一為上東江。合孝義開化二谿。西北流。會下瀨谿。為洪浦江。一為上西江。亦名豐江。東北流合黃沙谿。至丫港口。合東江流為浣江。經諸暨南。分為下東下西二江。東江受烏石谿高公湖泌湖諸水。西江受五洩谿青山谿紫草谿諸水。合於三港口。經山陰之西江。柯水出柯山。北流入之。餘支谿二源。一溫一?。為鏡湖別派。鏡湖。古南湖也。周三百五十八里。受山會三十六源之水。流為運河。與西江合。東北流出斗門。達三江閘入海。西北流經蕭山西。潘水入之。西流至臨浦。出西興渡。入錢塘江。由龕赭兩山出?子門入於海。此浙西浙東之水合流於江以入海者也。__其水出東白山之陽者。流入嵊縣南。為剡谿。其匯流有三。一自青陽封山。合太白山青陽岡五龍山諸派。北流入之。一自天臺石橋。出為東谿。經新昌東南。合石笥谿柘谿。下長潭。過彩煙山。上碧谿。東流入之。一自奉化四明山。有?洲泉。其流九曲。__為洌源谿。至新昌為黃澤谿。繞三十六渡。北流匯於杜潭。出浦口入之。谿紆迴五十餘里。越嶀嵊二山峽間。東折而北。入曹娥江。亦名浦陽江。又名上虞江。又有姚江派。江源出太平山。一稱蕙江。亦名舜江。西流與上虞江合。菁江合長冷河。東北流入之。五夫河受夏?上妃白馬諸湖之水。東流入之。夏?湖在夏?山下。周一百里。北枕大海。南為白馬湖。周四十五里。西為上妃湖。周三十五里。納三十六?之水。為上虞巨浸。江水又經會稽東南為小舜江。亦名東小江。若邪谿經鑄浦山下。北流入之。東為沈釀川。北為簞醪河。又北為丫谿。越絕書云。禹鑿丫谿。人方宅土也。北流過瀝海所。至三江口入海。又有甬江派。即鄞江。南接奉化江。一名北渡江。台州甯海之白渚谿。出白嶠山。東北流入之。柏谿出鎮亭山。南谿出鯉湖山。北谿出日嶺。西綿谿出華頂山。雙谿出杉木鮚碕二嶺。金谿出金山。棠谿出白杜黃柑二嶺。俱分流由縣谿入之。西接慈谿江。江源出太平山。至丈亭渡。分為二小支。貫邑中。大支由車浦抵城北。合於鄞江。它山大雷山諸水東流入之。又東為管山江。過桃花渡。經鎮海南為大夾江。支流為小夾江。受西北諸湖之水。東流為黃崎江。巾子候濤二山。對峙為屏障。北流出虎蹲蛟門。入大海。此浙東水道之源委也。至溫州一府之水。不與浙江通。而自入於海。其大者有三。曰永甯江。曰安陽江。曰橫陽江。永甯江在府城北門外。水源有二派。一出瑞安芳山鄉為瞿谿。東北流。經岷岡山。與雄谿合。經暘?。與郭谿合。匯為會昌湖。唐會昌中郡守韋庸所浚。分為南湖。西湖中有韋公隄。西過慈湖竹?。一出仙居山中。為柟谿。南流合城北六鄉之水。流為欓樟羅藤蓬珍小李八谿。至潮漈。合為永甯江。一名蜃江。亦名甌江。城西蜃川七曲。合新河百里。坊河東北流入之。沿江有三洲十二浦。樂清之象浦。其一也。東接館頭江。合東谿西谿同入於海。安陽江有二派。一自福建政和縣溫洋南流至百丈口。泰順之仙居谿。東流出焦灣。至洪谿。合葛谿水入之。又會羅陽大洪莒江水為大谿。一自處州青田木凳嶺至陀谿。合三坑水。轉至陶山南口為小溪。二谿合流。至瑞安縣南為安陽江。舊名安固江。吳時名羅陽江。唐後名飛雲渡。永豐湖水出安仁鄉。東北流入之。東湖北湖及城內水。與城北帆游諸鄉之水入之。北湖一名錦湖。又東仙巖河水入之。東流入海。橫陽江在平陽縣西二十五里。舊名始陽江。南則親仁招順金舟西鄉諸水入焉。北則歸仁崇政宰清鳳林東鄉諸水入焉。梅谿出?竹山。東流入之。蓀湖納烏石諸山鄉之水入之。燥谿自宋蘭洋分流入之。東入於海。處州十縣。如遂昌松陽縉雲之水。間有流入浙江者。前已詳之。餘水俱從溫州入甌海。其大川南自龍泉之查田。東北過縣南?槎閣。又東下二百里。會雲和之浮雲谿水。又五十里至堰頭。會松遂二縣水。又五十里過麗水之鏡潭。至三港口。會宣平之黃村水。又三里至蘇埠。會西谿水為大谿。又名洄谿。南過郡城三里。與東谿合。東谿即今好谿。其東北自縉雲大盤山西南九十里。過縣東。會嶺水。下略九盤山。至東渡。又西五十里。經府東突星瀨。過靈山。為好谿。又十里。西南流與洞谿合。東出佛頭嶺。過石帆山。會大?水。又南八十里。會景甯之小溪水。過青田。經高江。至溫州永嘉縣入海。若溫之泰順。雖屬山縣。而白谿之水繞城南流。經鎮南橋。過文筆峰下。抵福建壽甯界入海。又一支為泗谿。南流至東谿渡。合集谿水。入石龍潭。南下龍漩谿。抵福建福安界。入海。而處之慶元。地入閩界。槎谿芸洲谿棘蘭谿新?谿諸水俱出縣北。流入於閩。與他縣之水歸宿差別。此溫處二府水道之源委也。__夫水性潤下。資灌溉。長禾稼。通楫舟。固萬世之利也。時或霪霖暴漲。決田疇。漂廬舍。亦未免為民害。故善治水者。不惟享其利。兼宜防其害。貴順其性而使之流。亦貴遏其勢而使之止。要而論之。瀕江海者利在隄塘陡門。瀕湖者利在疏濬規瀦。山?谿壑之水利在堰埭陂閘。前代所已舉者修復之。昔賢所未創者增益之。先時而謀。臨事而慎。俾蓄洩有方。旱潦無恐。皆為民牧所當悉心殫力者也。至各府屬縣。雖形勢不同。而舊蹟俱在。詳載於後。以備參考。_
圩田圖記|韓夢周|賀編1827|卷一百十六工政二十二各省水利三|來安東南多圩田。夾列水口沙河東西岸。沙河發源於盱眙之爐山四十里。逕縣東門。又三十里逕水口。又三十里入烏衣河。又東匯於滁河。河水自發源行七十里。?流溝注。交會於水口。於是始大。足灌溉。故圩田居焉。列西岸者。曰羅沈圩河西圩范家圩三城圩勸墾圩塘南圩固鎮圩天?圩凡八圩。列東岸者。曰瓜圩扁圩胡母圩黃青圩大雅圩董青圩江青圩西廣大圩東廣大圩北廣大圩凡十圩。共十有八圩。凡圩之制。大者周四十餘里。次二三十里。次十餘里。四圍築堤。堤高二丈餘。厚四五丈餘。次高一丈餘。厚三四丈餘。堤外有夾河。有散水堤。內有月塘。有溝有渠。於堤半下作斗門。以石為之。小者為●。以磚為之。時其啟閉。旱則引沙河之水入斗●。流入塘渠灌田。澇則決圩內之水出斗●。由夾河分入散水。達沙河。沙河不能即洩。在東岸又有汪波蕩?兒蕩以匯之。在西岸有紅草?黃線溝以出之。而汪波蕩為最大。蕩廣四十餘里。東南通烏衣河。水口以北諸岡埠之水皆聚焉。於來為巨浸。故凡圩田之設。其為利害於沙河者十之七。為利害於汪波蕩者十之三。此圩田規制之大略也。凡圩田宜稻。所穫視他田三倍。其值亦倍於他田。故諺曰圩田收。食三秋。其地利然也。比年以來。雨暘愆伏。旱澇過甚。旱甚則無水可資。澇甚則中外皆飽。圩反為澤。於是圩之民始病。然澇之中尤有甚病者曰破堤。河溢蕩湧。衝激所至。堤不能禦。則潰決而入。拔樹木。漂廬舍。圩之溝渠畦塍。盪滌變遷。失其故制。沙礫所淤。化為磽瘠。是以破堤之圩。三年不復。然來圩再被澇。而無破堤之患。視他邑為幸者。非其水勢弱也。圩之堤高且固。足與水敵也。語曰。人力足災為福。此其驗也。故凡營圩田者。莫先於固堤。欲固堤者在齊民力。齊民力者在通作。民力既齊。厚其力食。而堤自固矣。堤固。則小旱澇足以為備。而甚亦不為大病。夫而後圩民可得小安也。余三年以來。營度於此。考地勢。究利害。齊人功。凡所規建。頗有成效。因命工為圖。備具經制。及所以興作力食之條悉列焉。俾後來者有所考。毋以荒功遺害也。_
安徽水道圖說會典|ANON|賀編1827|卷一百十六工政二十二各省水利三|江蘇省之西南。為安徽省。以安慶府為省會。安慶府之東。池州府甯國府廣德州。其東南徽州府。其東北太平府和州滁州泗州。其北廬州府六安州。廬州府之北鳳陽府。六安州之北潁州府。大江自江西東流入境。經安慶府廬州府和州東南。池州府太平府西北。合前長河前河漳湖石牌河張溪河雲溪河樅陽河通濟河羅昌河梅根港大通河荻港石硊河魯港水陽江新河及巢湖三支渠。又東北入江蘇境。巢湖在廬州府境。肥河派河界河馬柵河匯焉。東出一支曰黃落河。又東歧為三支。曰牛屯河裕溪河●港。俱入於江。水陽江出甯國府。北流合青弋江至太平府。分流瀦為裏南湖南碕湖固城湖石臼湖丹陽湖。西入於江。綏溪出廣德州。西流至太平府。注裏南湖。青弋江出徽州府。北流經甯國府。注水陽江。其下流曰魯港。西入於江。胥河自銀林堰西南流入南碕湖。淮河自河南東流入境。經潁州府鳳陽府泗州。合淠河潁河西肥河沿河南肥河渦河東肥河澮河沱河池河。瀦為洪澤湖。接江蘇境。潁河上源曰沙河。曰濄河。西肥河上源曰芡河。及渦河澮河。俱自河南東流入境。澮河合澥河。俱注淮河。汴河出鳳陽府。東流入江蘇境。淠河出六安州。合曼水河桃園河。北流至鳳陽府。注淮河。池河出鳳陽府。東流至泗州。注淮河。新安江三源。曰東界河。曰西界河。曰南港河。俱出徽州府。合南流入浙江境。婺江南河。俱出徽州府。南流入江西境。龍湖為二郎河南出之支流。出安慶府。南流入江西境。英山河出六安州。南流入湖北境。滁河出和州。東流經滁州。合花山水。入江蘇境。石梁河出泗州。東流入江蘇境。東南至浙江界。西南至江西界。西至湖北界。東北至江蘇界。西北至河南界。_
復高太守詢六安州水利書六安州志|楊友敬|賀編1827|卷一百十六工政二十二各省水利三|昨承問州境水利。州高原多而下隰少。向惟憂旱不憂澇。周禮稻人掌下地之稼。以瀦蓄水。以防止水。?初欲使水有所歸。而田疇免澇。既則資以灌溉。而禾苗不困亢暘。此殫人力以相天時。大都塘堰之制。小且淺者。務擴而濬之甚深。大而未完固者。惟增築隄壩。導引上流。酌立涵閘。均派妥貼斯可矣。其要公塘在慎選塘頭。逐時修築。私塘在責成業戶。逐歲挑濬。勿令淤淺。此其常也。至若恒雨兼旬。川流暴漲。又或蟄蛟作崇。?忽懷襄。則變出意外。丁未水災。竟成澤國。州之水分界毫豬嶺。東南入江。西北歸淮。今南條如舊。而西北沿河十三灣災後。仍頻年被澇。且及七家畈官田畈。?昔時西去萬山。草樹蒙茸。虎狼窟宅。近則人?輻輳。崇山悉開。熟地土鬆雨滌。逐漸歸河。又丁未之變。山石?落。淤塞河道。水多旁溢。旁溢則河行反緩。行緩則泥沙隨滯。河面日淺。榦河淺則支河亦淤。水行地上。能勿澇乎。今種山既無禁理。長河亦無濬法。惟冀數年之後。各山種久土結。河泥遇驟水衝洗。可倖復舊。昔管子論水曰。曲必退?。滿則推前。可悟河道通塞之故矣。山中蟄蛟。數年一發。不大為害。自丁未萬蛟盡起。遽成昏墊。男婦漂溺無算。田廬俱成砂礫。人始畏蛟。傳此為雉與蛇交。遺卵入地所成。其處常有?霧。又雪後視其地。必先消。或掘物混沌如巨瓠。堪烹飪。亦可煎膏。山氓冬暇。逐?薰貉。每具纔三二百錢。若號召掘蛟。依值以酬。當有應者。終難遍及。姑存此迂說可耳。嘗計州之水利水患。皆與他方迥別。他處水患。或因沖決。可議堵塞。州則淤淺旁溢。難言疏導。他處水利。多藉溝渠。引致河流。州則專恃塘堰。宜勤濬築。今州之西北。近河則獨畏澇。去河遠則憂旱倍於東南。然陂堰亦多。但欠人工修築。方今農隙。又適水涸。宜遍喚塘頭。令勸使水人戶。及時增修隄壩。田主稱事給資。各佃分疆致力。塘陂完固。雨雪滿盈。灌溉有賴。諸官塘準此。至各私塘亦嚴諭鄉保。勸勉挑濬。值茲儉歲。窮佃就便用工。藉資餬口。及至灌田。主佃交益。縱雨澤愆期。亦不至全無倚恃。此人事所能自必者。君子亦道其常而已。昔鄧艾大治諸陂於潁南北。而資食有儲。杜當陽則盡壞兗豫諸陂為田。而民亦受其益。白香山濬錢唐湖。溉田千餘頃。王荊公急興水利。究迂闊少效。適以厲民。大約各因地勢。相厥時宜。務取便民。期收實效。此則宜更廣延英?。講求良畫。未敢膠執臆見。以辱明問也。_
懷遠水利志懷遠縣志|懷遠知縣李兆洛|賀編1827|卷一百十六工政二十二各省水利三|懷遠東南地勢。右濱淮。左距山。中不數十里。多官塘。鳳陽諸山之水。歸上盤塘入境。流歸下盤塘。兩盤塘之間。有壩曰龍王壩。壩南有溝。設閘曰閘溝。水盛至則啟閘泄水。由閘溝北行。以歸濠水。水小則閉閘。使悉由龍王壩西行。以歸郭陂塘焉。郭陂之南。有東蕭家湖西蕭家湖洪塘石塘灌浸塘。分受諸山之水以入郭陂者也。郭陂之西。有孔冊湖。分泄郭陂諸塘之水歸淮。其西南有白龍塘。瀦山水以濟郭陂者也。郭陂塘舊設斗門十二。以備蓄泄。有塘總塘長司其啟閉。其後斗門漸圮。龍王壩亦毀壞。塘水橫泄。明萬歷中兩次修之。圍堰水門悉堅實。水復歸塘。　國朝雍正十年知縣李經又修之。復設塘長。然是時下盤塘已淤廢。準領陞科。開墾成田。其後諸官塘相繼湮淤。遂為畜牧之所。而龍王壩亦傾?略盡矣。濠水東南來。經塗山之陽而入淮。塗陽之水半歸濠。其西北諸?自入于淮。其東之水。則匯為化陂馬?諸湖。由席家溝以達于淮。今亦蕪廢過半矣。鏌?山之陽。其川曰洛。洛東有龍頭壩。以障鳳陽定遠諸山水之歸洛者也。洛西瀦水之大者曰蔡城塘。大半入壽州。其北曰女環塘。曰高塘?。水皆入洛。洛河鎮者。西南一大聚落也。在橛?東。虞耕山泉之北流者。皆達于淮。而倪家湖南湖方家湖其匯也。壽春塘史陂塘。其別瀦也。諸水皆能溉田獲長利。是故淮南之田宜稌者半。宜黍者半。今山泉之流注諸塘。可引而取者自若也。澤涸為藪。水利弛矣。然淮水盛漲。更四時不衰。彌望數十里。可挹而注。法宜治龍尾車以引淮水。然用水車必先理水道。理水道必穿民田。穿民田必計田而償以值。取于官則不給。取于民則利未興。或以為病已矣。淮西北諸田。皆沃壤也。然無官塘。多湖蕩洲渚。雜種穀麥。霪雨則水漲而四溢。沒平疇。旱暵則溝澮皆涸。無所取灌溉。肥澥清溝之間為尤甚。其弊在不濬溝洫而使之通。則瀦水寫水俱不得其宜。故水旱交病。淮西之水洱最在南。黑河東南會之。而匯為大澤。曰湄湖。以入淮。永平岡者。湄湖之洲渚也。諸水南歸黑。北入欠。東入淮。其間則有平阿湖蘆塘湖茆塘湖滿金池。惟蘆塘湖南合當臨溝。餘皆北入欠。今涸矣。欠渦之間。諸水之南歸欠有溝五。其萬福集。南興集。皆懷遠鳳臺分界之所也。其地宜秫。其民編秫席為業。渦南之聚落。何家溜為大。其民恒業編草冠。諸溝之北入渦者。何家溝以西有溝十四。有湖七。而七湖皆淤。無水可稼穡。邵家湖最下宜稻。餘皆種秫黍而己。其東則有溝八。而牢家窪傅家湖馬家湖。皆略可畜水。他如成旺湖塌河支子湖窪子營皆淤無水。如鈔家等湖塌河舊有壩。今久廢。存其名而已。黃河屢決入淮清口。又迫于黃上流恒緩。歲歲漲甚。則逆入荊山陽之大?。由欠河南循荊山之西而下。合蕭家溝而入渦。災及數十里。故荊山西南麓有石羊壩。當大?之上源。今廢矣。縣西北居民願修之以障淮水良善。然猝遇大漲。灌欠河而北溢。壩亦無足恃也。__縣治依荊山之左。白龜泉在東南麓下。會東南麓水入淮。其北則碧溪?東流入淮。四眼井在其南。其北則濯玉?。東流合碧溪入淮。其他諸?泉池井。皆清洌可汲飲。助游觀。其為挹注微矣。渦肥之間諸聚落。龍亢為大。其民亦多業編草冠。諸溝之南入渦者。龍亢以西。則有溝十七。而抄河者。自蒙城入境。貫黃家窪而至龍亢西北。北受葉家湖莫家湖許家湖諸水。南會湯家大溝。東過龍亢東北。南會黃家溝。又東北合何家溝入肥。其東皆故抄河道。今盡涸施耕種。惟團湖有水。東行為楊家窪。經故縣村北。又東北為宮家溝以入渦。故縣村居民。多業編柳肄為筐筥。其東二十里為龍窩集。又東為沙溝村。其民則皆業編竹篾為器。其北有九鯉湖。可瀦水。湖水通張家溝入渦。又東二十餘里為馬頭集。一聚落也。又東為屾河口。渦口也。諸溝之北入肥者。則有溝八。肥流故廣。多洲渚。何家溝以西曰龍王灘。又西曰烏雲寺。皆大洲也。何家溝東十里曰中南海。又東曰錢家灘。龍王灘烏雲寺中南海。皆產蘆葦可織席。民業資焉。又東三十餘里曰四方湖。周三十餘里。水大至則為巨浸。又東為蘇家集。亦一聚落也。道通宿州。有逆旅舍。凡販牛馬驢騾?者集焉。諸溝之南入肥者。則有溝十四。自漢溝以東至石羊溝。皆北分清溝之水。南達于肥。自是而東。益與清溝近。又四十餘里。而清溝入肥。其間地皆宜麻。而民多織葦席為業。環縣七十餘里。南距淮。北跨肥清溝。皆腴壤也。肥河入淮之所曰沬河口。今淤矣。肥源故廣。下流無所歸。則渟蓄而不得去。每夏秋水漲。七十餘里如大澤焉。而沬河口為鳳陽境。欲疏濬而末由也。而屾河口東至蚌埠里。民新築長堤以捍淮。凡二十五里。其功甫成。冀得小安焉。肥北諸溝。清溝最大。源出宿州之龍山湖。東南流至縣境之呂家湖。溝形始見。又東行至年家橋北。會十湖之水。十湖今漸淤無水。其最下處可為水田。藝?稻而己。清溝之南。無量溝之東。有姚家湖。南流為小溝。入無量溝。有常家湖滕家湖。北合清溝。唐溝之東有白蓮湖水。合小石?溝。而漢溝之西有崔成湖。大石?溝之東有駱家湖。其南有蘇家湖。東北有艾家湖。斜溝之東有鄭家湖。沙溝之西有大廟湖。則皆耕種為平地焉。清溝東行。貰小石?大石?石羊溝。至石橋溝始廣。舊產菰蒲蘆菼菱藕甚繁。貧民依以為食。今無矣。石橋西北一里之張八營。及蘆溝北之火星廟。貧民至治貫錢麻縷為業。諸溝之南入清溝者有九。其分肥水東北入清溝者一。大清溝東有楊家湖。黃木溝西有高家湖。又大溝東法鐘寺南均有湖。頗平淺。雖有水亦不能蓄也。石橋以西。淤塞特甚。自萬歷以來。濬者四次。年久淤塞如故。蘆溝澥河之間地稍高。水患亦減。諸溝之北入澥者有九。而諸湖如薛家湖鵝塘湖梅家湖。遇雨亦差可渟蓄。而澥東之陳家集。亦一聚落也。其民業販牲畜。亦略如蘇家集焉。渦南則張家廟。肥南則尤家湖。澥南則陳家集高莊何家集民婦女事紡織。亦藝木棉。特苦少。而蠶事則惟呂家淺及雙溝集有之。__然北土未嘗不盡宜桑柘也。明史河渠志。永樂十四年。河決開封州縣十四。經懷遠由渦河入淮。宏治二年。河決開封。白昂言河水南決者。自中牟楊橋至祥符界。析為二支。一經尉氏等縣。合潁水下塗山入淮。一經通許等縣。入渦河下荊山入淮。又一支自歸德州通鳳陽亳縣。亦合渦河入淮。今潁渦二水入淮者。各有灘磧。水頗緩。宜疏濬以殺河勢。嘉靖七年。胡世甯言河自汴以來。南分二道。一出汴城西滎澤。經中牟陳潁至壽州入淮。一出汴城東祥符。經陳?亳州。至懷遠入淮。今諸道皆塞。宜濬孫家渡抵壽州以殺上流。二十年。命王以旂總理河道。先一歲。黃河南徙。決野雞岡。由渦河經亳州入淮。舊決口俱塞。鳳陽沿淮州縣多水患。乃議徙五河蒙城避之。萬歷四十四年。河決開封陶家店張家灣。由會城大堤下陳?。入亳州渦河。?終明之世。河之分流入渦者不絕。今雖已堵閉。亦時有決溢。而淮水以敵黃之故。蓄之高堰者日高。則淮水之出不暢。而濱淮之地常苦潦。夫講溝洫於懷遠。淮以南當興其利。淮以北當除其害。利莫大於郭陂諸塘。今之所以廢者。龍王壩之不築也。塘下諸溝之不開也。築之開之則利興矣。其餘傍山之處。不患無水。如盤塘女環塘之類。各循舊制而修復之。則利興矣。又其餘如馬廠湖孔冊湖之類。亦仿諸塘之制而為之。度其地形。堤者堤。濬者濬。則利無不興矣。而久而莫之議者。工役畚挶之需。縣官無以給之。一也。蕪廢日久。民或侵佔。狃于目前。莫為長慮。二也。水旱頻仍。不暇兼顧。三也。害莫甚於沬河口。水漲則倒灌為害。水落則停瀦為害。害及田稼。且害及廬舍。始也或間歲一被其害。今則無歲不被其害。田廬如浮漚棲苴。流離昏墊。十室而九。今欲除倒灌之害宜於防。而沬河口縱橫散漫。不可得而防也。即防之矣。而當盛漲之時。淮且逆渦而灌肥。仍不得而盡防也。除停瀦之害宜于疏導。而疏導之法。必下流暢遂。勢如建瓴。沬河下流。淮為歸墟。今洪澤淤墊。淮水亦鬱。當其消落之時。其卑於沬河口。僅以尺計耳。導之而不能行也。且恐其口門通暢。而倒灌之害益甚也。貢震靈璧縣志曰。淮水之在靈璧南境者。西自懷遠縣交界之蚌埠集。東至鳳陽縣交界之西門渡。中間二十餘里。每歲夏秋水發。濱淮之地。悉成巨浸。深且逾丈。此非溝渠所能宣洩。隄堰所能捍禦也。所以然者。淮水發源桐柏。挾七十二道山溪之水。東趨入海。唐宋以前。漲溢為患。史不絕書。宋以後黃河南徙合淮。或由潁至壽春入。或由渦至懷遠入。其後專奪泗。由徐邳至清河。距海三百里。淮水之尾閭。強半為河所占。淮漲。則扼於黃而不得暢流。淮消。則黃且乘其虛而倒灌。治河者。慮黃之倒灌。而又欲借淮之清。以刷黃之濁也。則束以清口。鄣以高堰。且於徐邳黃河南岸多設閘壩。以分黃助淮。由是而洪澤滿。泗州沈。臨淮沒。下愈壅則上愈潰。必至之勢也。靈璧南鄉數十里。安得不常為沼乎。又曰肥河洩宿州龍山湖及懷靈兩境窪地之水。南入于淮。年久淤塞。不能暢流。以至汎溢。固已。然他處溝渠宜疏而此獨否。何也。從前淮水。不似近年之大。故內水得出。今則黃水逼於清口之外。高堰鄣於洪澤之東。睢湖諸水。又改從歸仁而出。淮之大十倍於前。夏秋水發。內水未來。而淮之倒灌者。已先至八集。周迴數十里。水深逾丈。居民村落。無異波上浮鷗。若肥河再濬深通。則淮水倒灌更易。此不可不慮也。貢氏所言。與今日事勢。若符節矣。貢氏書成于乾隆二十三年。而其言如此。況閱今又六十年耶。是以縣之患水者。且不第北肥而已。凡天河洛河欠河。當淮水長時。無一不彌漫四溢也。即懷遠以上之壽州鳳臺。凡濱淮之地。其彌漫無不相似也。民生日耗。維正莫供。蠲緩之令日下。賑貨之請歲告。長吏蒿目而束手。亦何以為心哉。_
新修皇興圩堤碑記池州府志|池州知府李本樟|賀編1827|卷一百十六工政二十二各省水利三|天下之賦。出於東南者十之八九。其瀕江一帶為圩田。設隄防而立斗門。以司吐納。往往稱沃壤。然或畚築不時。啟閉無節。潮汛潰決。民且為魚。上無以供賦稅。下無以甯家室。非細故也。銅陵濱江為治。賦出於圩者十之七。厥土墳壚。厥田下下。以江潮之大小為豐歉。萬歷間。弋陽徐侯始築長堤。以禦江潮。而後四十八圩永享其利。其堤起於丁家洲老壩。迄於仁豐下圩。高其防而障以都埂。嗣是邑侯軫念民艱者。皆以治圩為重務。南北皆有斗門。而北臨大江者吐納尤重。數十年來。蟻穿蚓溜。滲漏如泉。予守銅陵之明年。陽侯肆虐。蕩析為災。又自皇興圩始。其堤之衝激碎裂。抑又甚焉。鳴呼。茲之弗治。銅陵其魚矣。爰進紳耆而籌之。僉以工鉅力艱。束手無策。或欲請帑興修。則工始於民而修於官。政體弗協。且成例弗能也。顧費不給則堤不完。堤不完則圩永廢。國賦民生。其何以賴。予念舉大事首在得人。乃訪有章子廷鍔者商之。出其修圩條議一篇。言皆有根柢。余知其必有成。乃韙其議而行之。其法按畝以徵費。計甲以起夫。開方以算土。積步以權值。計堤之圍三千三百有奇。小圩障其西。又堤一千有奇。新築之方一萬八千有奇。費不足。則任事者解囊以助之。力不能即輸者。又假貸以先之。其壯者。既受夫之值。足以贍其家。而老弱者。又分班任易。足以餬其口。有業者。蒙任?之休。無業者。享代賑之利。且使各圩之呈乞者。關其口而勉於言。而四十八圩之堤。俱興起。堅固縝密。用卜永年。乃進任事者而告曰。勉之哉。一德一心。以保此不替。其歲擇一長。而?長咸聽無違心也。其增卑培薄。一以時啟閉也。其利害與共。毋築堤壩於水渚也。其高爾埂於溝澮之上。以防水溢也。其預存餘地。毋?宿水以滋漲決也。其盡塞外圩之●。勿令驅水入圩而以私害公也。則銅民其世世永利矣。爰?其顛末。以垂示後人。_
新城縣重修蛇師陂記|孔鼎|賀編1827|卷一百十六工政二十二各省水利三|余讀大司成王公念初邑志。嘆焉。曰。新城之民。農之家什九。農無田什七。耕人之田而輸其穀。曰佃。受直而助其耕。曰工。獨耕無直。倩人助己而還之曰伴工。三時農忙。率其婦子。畢力於耕耨。迨其穫也。強半入於田主。暨償諸所貸。?甫釋耜而室懸磬。又什之七矣。民既苦賃傭。稍有水旱。田不收。益困苦。故水利亟重也。余鄉叢山複嶺。川流湍激。雨即暴漲。有囓射崩決之虞。涸不終日。不獲其利。農田或引高泉曲注謂之圳。或堰小?旁行謂之陂。或鑿深池瀦蓄謂之塘。咸民自為之。官不問也。聞之宏治間旱。余族祖率眾築蛇師水塘二陂。灌田數百餘畝。鄉民誦之。歲久陂圮。稼政不修。兵荒相繼。公賦日促。富者無以供租稅。貧者困於流離。而俗乃大壞。余族叔憂之。作而曰。利不迫不興。害不迫不除。君子得志。不選事利民。而聚民之利以利己。利自己聚。非惟害民。盜賊公行。己亦甚不利焉。昔許逖出知興元府。府有山河堰。堰水舊溉民田四萬餘頃。世傳漢蕭何所為。逖行壞堰。顧其屬曰。酇侯方佐漢取天下。乃暇為此。以溉其農。古之聖賢有以利人。無不為也。于是大修山河堰。民賴其利。然則擅利國惠民之美。復足便其身。圖修陂。豈非鄉井資生之切務乎。今之首修蛇師陂也。?亦先其所急。無旱潦則無逋負。衣食足而忠孝之教。油然以成。而遠近水塘。聞風者俱可復起矣。_
書焦岡湖考後鳳臺縣志|李兆洛|賀編1827|卷一百十六工政二十二各省水利三|按蕭景雲焦岡湖考曰。湖西北受潁上平湖?渠之水。西南受楊家腦兩窪之水。濁溝催糧溝中心溝小口溝一道為經。餘水數十道緯之。湖勢南北岡昂。西等之。東北最下。而中虛曠。遇西北西南雨多水盛。建瓴而下於湖。則湖成巨浸矣。潁水漲。則破楊家腦壩灌湖。淮水漲。則由沙河支流故道入唐家窪牛家溝下催糧溝灌湖。或由魯家溝下催糧溝灌湖。由杜家窪柴家窪大口小口燕湖口灌湖。西肥漲。由董奉湖至劉家路入福天窪賀家塘灌湖。不惟湖勢瀰漫。岡地亦成澤藪矣。湖之利在放內水禦外水。而引水難行。內水古由董焦岡南?南岡迤尾北?中豁里餘處為燕湖。由燕湖東南行出岡外。抵湖尾而注淮。今中豁處汙塞。水不出故道。而由南岡迤尾之西南里餘開小口放水。湖水廣而口狹。未能通利。須復開燕湖故道。築壩修閘。開閉合法。地下易出。而以小口出水輔之。則內水無壅滯之患矣。禦外水恃壩工。楊家腦壩固。則潁水不直灌。魯家溝以下各窪各口之壩固。則淮流不倒灌。劉家路壩固。則西肥不倒灌。而燕湖劉家路兩壩尤要。地勢下水易灌。壩不固尤易破也。壩工固而外水之患絕矣。引水難行者。湖之南岡較昂。岡之南淮流甚低也。若開魯家口溝引淮以入湖。溝淺則岡昂河低。力費難引。溝深則湖淮通流。湖受淮害矣。且湖地性濕。畏漲澇。利暵乾。暵乾之年。他地禾枯。而湖苗倍收。毋須引水以救也。漲澇其常。河不漲澇其偶。此湖之勢。然而治之疏密。豈不貴審勢以為之哉。以上蕭說蕭生此考甚詳密。然其所擬議。尚有未盡然者。其云湖水廣而口狹。未能通利。余嘗於放水時親按行之。以水平度淮湖高下。湖水高於閘外幾三尺。而閘口出水處。懸流不過四五寸。?小口溝長五里餘。又接中心溝三里餘。始至湖心平漫處。溝身既長。溝道又盤曲。故水流迂緩。其病在溝不能吸溜。使水勢直注閘口。若能使湖水駛抵閘口。懸流三尺而下。以水法度之。湖雖廣。不十日可涸。故其不通利之故。不在口狹也。又云引水難行。湖本低窪。不引水亦無不可。然大旱之年。往往有湖底龜拆。而淮水夏漲。瀰漫遍灘者。若有引水處便可放。令滿溝即行堵閉。使岡上之地亦可以藉資挹灌。有益無損也。又云暵乾之年。他地禾枮。而湖苗倍收。毋須引水以救。此尤不然。所謂湖苗。或高粱豆菉諸旱種耳。至於稻苗。不能無水而收也。湖底種旱糧。終為非計。遇數寸驟雨。岡水下。稼悉壞矣。湖地雖下。然遇有盛潦。但外壩不破。而湖心之水。極深處不過二尺。余於濬時。屢以小舟親探之矣。吾鄉圩田。終年積水尺許。宜禾而不能麥。以地下水無可洩也。今焦岡湖之地亦利於開水田耳。秋冬洩水以種麥。刈麥後。引水灌之以種稻。為利乃大。若可放而不可引。則一涸之後。止可種旱糧。又畏驟雨成潦。殊非計也。其欲於燕湖故道築壩修閘以輔小口。其言甚是。而燕湖口土性沙劣。工段又長。施工頗苦不易。且燕湖口以上所淤之田。皆成膏產。距湖又遠。欲挑熟田為溝。其勢不行。民情難與慮始。鳳人尤愛逸而惡勞。苟且旦夕。莫為久計。雖小引其端。成之者或俟後人耳。_
杭嘉湖三府水道總說浙西水利備考|ANON|賀編1827|卷一百十六工政二十二各省水利三|浙西水道源流利病。已散見于各縣圖說。又彙一府之所轄而為總圖。重言以申明之。則是圖之作。惟攬其全勢可耳。似無庸贅述。然三郡分言之。形勢各有要隘。而三郡合言之。絡實相貫通。如杭郡之於潛臨安餘杭三縣。地匝萬山。為水道發源之處。近以棚民租山墾種。阡陌相連。將山土刨鬆。一遇霪霖。沙隨水落。傾注而下。溪河日澱月淤。不能容納。輒有泛濫之虞。與湖郡之孝豐安吉武康三縣。長興縣之西南境。烏程縣之西境。其為害則同。惟積重難返。掃除不易。極宜設法查辦。去其甚以截其流。是水利清源之一大關要也。三郡之地。以杭為最高。他如孝豐安吉武康三縣。則踞湖郡之高者。海鹽縣則踞嘉郡之高者。長興之西南境。烏程之西境。則又各踞本縣之高者。雖其流之遠近不同。而要皆水之所自出。杭郡之水有三。一曰苕溪。一曰西溪。一曰西湖。苕溪源于天目之陽。自臨安縣境分為二道。入餘杭縣界。益以北苕水。為三道。至瓶?鎮。入錢塘縣境。合而為一。歷安溪奉口。直注德清縣。名曰餘不溪。自縣城分流。一經由歸安縣境。至錢山漾。一會武康沙村水。至歸安縣之衡山門。大會于湖郡之碧浪湖。名曰霅溪。又分為二支。一會孝豐來水。由毘山漾大錢港歸太湖。一會烏程郭西灣水。由東塘出南潯。達平望。是為苕溪之幹流。又由餘杭縣城部伍橋。及南湖滾壩。分流為餘杭塘河。出賣魚橋。入杭州運河。是為苕溪之支流。西溪自小和諸山來源。凡七支匯注為河。出八字橋。與西湖及餘杭塘河水會。出北新關。入運河。西湖自武林諸山來源凡八支。停瀦為湖。由湧金水門環帶溝流福溝進水。灌注城內之中小營河。及遶城之貼沙河諸閘壩。又由聖塘石函?水三閘。分瀉城外支河。及下塘河。出江漲橋。與西谿及餘杭塘河水合流。匯注為杭州運河。越德清界。經石門桐鄉秀水三縣鏡。為嘉郡運河。出長虹橋。至王江涇。達江蘇吳江之平望。又由運河分支。自武林三分眾安等橋。經德清歸安。出錢山漾。至烏程。分瀉于大錢南潯。又西湖之水。由各閘滲漏。壩面漫湧。匯蓄為上塘河。抵海甯州境。溢入下游。即為海甯之下塘河。西達石門。入嘉郡運河。其東由袁化硤石者。一流入桐鄉嘉興二縣。在嘉郡名曰長水塘。直瀉魏塘。由嘉善縣出泖湖。並分注秀之運河。出平望。一流入海鹽縣界。會本境澉浦諸山水。出歟城。至嘉興。名為海鹽塘。分由嘉善平湖歸泖。此杭郡水道分貫于嘉湖二郡之情形也。在湖郡之孝豐縣。又有南條水源。自於潛境內天目之陰。經安吉縣。會諸溪山水。入長興界。又合四安山水至烏程縣。分由大錢小梅。及諸漊港。歸太湖。武康縣又有餘英溪阜溪湘溪三水。會于德武橋外。經歸安界。至衡山門碧浪湖。分注于南潯。出平望。及各漊港。歸太湖。烏程縣之西境。又有妙喜諸山來源。名曰郭西灣。水出碧浪湖。匯苕霅二溪。分歸太湖。平望長興縣之西南境。又有四安合溪顧渚諸山水。逕由夾浦諸漊港。歸太湖。此湖郡本境之水道也。故張邦彥云。杭則上流也。嘉則杭之分流也。至于湖。則兩引天目諸山之水。獨匯于太湖。譬則釜底也。__今欲治其源。當于杭郡餘杭縣境內之南湖。浚使深通。既分殺上游暴漲之勢。且可備旱歲瀦蓄之資。並挑濬錢塘縣境內之西湖。及達海甯之上塘河。土備塘河。西谿之沿山河道。一律通暢。剷削瓶?涇山港口之漲沙。以導其流。則嘉郡之運河長水塘。湖郡之餘不溪。可不治而自理。然後因端竟委。將平湖之新埭廣陳新倉一帶。嘉善之楓涇張涇九曲港一帶。出泖處所。疏治寬深。宣其去路。則杭郡治而嘉郡即與俱治矣。湖郡之碧浪湖菜花涇毘山漾。為瀉水歸東要道。今被沙泥淤阻。東塘受全郡之水。出南潯。今堤岸低挫單弱。難資捍禦。北塘為漊港之源。今多壅塞淤淺。幾成平陸。程邑三十九漊港。係杭湖之水由此瀉入太湖。今除大錢小梅楊瀆三港外。餘皆侵狹淤?。弗克暢流。其閘亦殘損無板。不能因時啟閉。亟應疏濬修築。分別施功。因勢而利導焉。則湖郡亦治矣。此外如長興之三十四漊港。為本境宣洩攸關。壅閟宜治。海鹽縣之永安湖澉浦河白洋河。地高易瀉。宜濬深以蓄之。烏程縣之郭西灣。出水為碧浪湖。淤沙阻遏。必彼通而此乃暢。再於百名橋沿堤塘路。多開橋谼以洩之。至於圩岸低薄。田功不修。自山鄉各縣外。比比皆然。秀水嘉善德清烏程為尤甚。嘉興歸安次之。宜就近深浚河港。即以其土培厚加高。為一舉兩得之計。以上各工。果能次第興舉。設遇水旱偏災。便可自固籓籬。有備無患。若夫尾閭之治。則惟決淞婁二江。導太湖而注諸海。是又與江省同其利害者。爰合三郡為圖。復?其綱領始末如此。冀觀者一目瞭然。不自覺其辭之費也。_
杭湖蘇松源流異派同歸說東南水利?|凌廷堪|賀編1827|卷一百十六工政二十二各省水利三|道光三年癸未夏。蘇湖數郡患大水。而尤甚者莫如湖。以地窪如釜底也。然湖郡較他州為最低。而與他州利害各有重輕。浙省杭郡為上流。祇在壩之堅且固。諺云。杭州坍德勝壩。湖州沒飛英塔。言高下殊甚也。而嘉郡於湖水。勢散而緩。無所損益。惟江南蘇松諸郡。於杭嘉湖有筋搖脈動之勢。賴以奠乂者。全在太湖受水洩水之處。不可稍有壅閼爾。?來源自杭之天目而下。有建瓴之勢。湖州當其最衝。所謂不患其源之不通。去委在導漊歸湖。由湖達吳淞等江入海。所謂患其流之不洩。若嘉郡之水。半由爛谿入江震境。下韭谿。入太湖。半由魏塘入松江境。匯於泖湖。是杭嘉湖與蘇松諸郡。源流一貫。大勢自南而稍偏。東則以浙江為界。北則以揚子江為界。西則自天目綿亙至廣德宣池諸山為界。東則大海。太湖實瀦其中。古稱浙西七郡為平江者此也。浙江揚子江之水俱高於內河。西南及西北一帶山水。非東無由傾洩。則太湖之總匯分注。實七郡中一大關鍵。假令蘇松無杭湖之來源。則流立涸。杭湖常等郡。無蘇松之去委。則水必四溢。東南七郡。命脈攸關。有不可執一隅而言者。且太湖界聯兩省。跨三州十縣。太湖西南。自湖州程邑之胡漊起至小梅口。共三十七口。由小梅而西。則屬湖州長邑之蔡浦。至斯圻港。共三十七口。今已塞其三。此來源之殊派而最大者也。斯圻與江南荊邑董塘港毘聯。董塘港至後河瀆。共二十五口。由後河瀆而北。則屬常州宜邑之大浦港。至釣溼港。共四十一口。此又來源之殊派而次者也。由釣溼而北。則屬常州陽邑之百瀆港。至水溜港。共七口。由水溜而東。則屬常州錫邑之閭江港。至沙墩港。共十九口。此來源平緩而湖水有時逆上也。由沙墩而東南。則屬蘇州長洲之牡丹港。至龍塘港。共五口。內運河北達望亭。南通滸墅。由龍塘而南。則屬蘇州吳邑之銅坑。與胥口。二口為各派同歸之去委。由胥口而南。則屬蘇州江邑之白洋灣。至七里港。共九口。此皆各派同歸之去委。由江達海最要之口也。由七里港而南。則屬江蘇震邑之牛腰涇。至練聚橋港。共二十一口。又皆去委同歸於海之要口也。由練聚橋南轉而西。亦屬震邑之韭谿。至雙林港。共七十二口。又承嘉湖來源之大者也。雙林港與浙江胡漊毘聯。環湖支流。共二百七十七口。為太湖之源委。即杭湖蘇松諸郡之源委。尤藉太湖為蓄洩者也。其間若常郡自東壩築而來源已緩。又分運河東北由江陰入江。嘉郡則分流入太湖者。不過十之二三。由松江入海者眾。惟湖郡上承杭之來源。而與蘇松利害。唇齒相依。最為喫緊。?湖州處太湖上流之最要。蘇松等郡處太湖下游之最要。使湖州上流疏通。而蘇松下游淤滯。則害在蘇松。并害及嘉湖。使蘇松下游疏通。而湖州上流阻塞。則湖州獨受其害。爰就湖州一郡而論。猶人之一身。碧浪湖咽喉也。運河及分洩支港腸胃也。沿太湖諸漊瀆尾閭也。喉不可塞。腹不可脹。尾閭不可不通。一有不治。則一身均受其害。緣碧浪湖為七縣聚水之藪。非深浚則水無囊蓄。郡之西南鄉。及東北兩鄉。均受其害。今泥沙堆積。致使潦則淹沒田廬。旱則無從車戽。至運河之塘。外以濟運。內以衛田。水發時。驚湍奔突。賴塘隄防。故塘由西北迤邐而東南。水則自西南洶涌而東北。且地勢南高北下。自塘坍廢。塘北田廬。時遭橫決。因水勢無由障。且無由分殺也。沿塘一帶。有水口四十餘處。與沿大湖漊浦三十餘口。兩兩相應。聯絡貫注。疾趨而下。足刷淤泥。自塘廢而漊港愈淤。全郡受害。又乾隆年間。開浚時。誤將漊口開直。泥水更易倒灌。?舊時漊口則灣向東北也。其橫港為受眾水貫漊之端。古人所謂開直港而不開橫港。仍屬無益。此湖郡水利之大略也。而統蘇湖數郡而論。亦如人之一身。天目首也。餘邑南湖口也。湖郡碧浪湖及各漊港咽喉胸胃也。太湖腹也。吳淞等江尾閭也。蘇太諸浦涇入江入海足也。嘉郡之水肢股也。一有不治。則兩省數郡。均受其害。猶一身血脈貫通。而眾竅各有經絡。固不得藉口於吳淞等江。既開而湖州水患可息。亦不得徒責太湖漊港之阻塞。而不問吳淞下流之通塞也。?蘇州近西之港瀆。俱來自湖境。而湖州近東之漊浦。又隔於蘇境。若湖屬之胡漊喬漊宋漊諸港。南來受水之口。一帶地方。俱屬江蘇震邑管轄。故水必經江蘇境抵境。至蘇境入港之水。無不自湖郡而來。通塞利害。兩省攸關。徐憲忠云。蘇松興利之處。即吳興去害所由。真兩郡治水扼要之言。所望於究心之君子也。_
江西水道圖說會典|ANON|賀編1827|卷一百十六工政二十二各省水利三|安徽省之西南為江西省。以南昌府為省會。南昌府之北。南康府九江府。其東饒州府廣信府。其西瑞州府。其東南撫州府建昌府。其西南臨江府袁州府吉安府。吉安府之南。贛州府南安府。撫州府之南。甯都州。大江自湖北東流入境。經九江府。北合湓口水鄱陽湖水。及龍湖大白湖。入安徽境。鄱陽湖一曰彭蠡湖。在南昌府東北。南康府東南。饒州府西。納十數水。最大者贛江。北流至九江府。入於江。龍湖自安徽南流入境。經九江府。入於江。章江自湖南東流入境。經南安府。合禮信水池江。至贛州府治北。與貢江會。貢江出甯都州。西流至贛州府。合雁門水梅林江甯都水瀲江濊江桃江。與章江會曰贛江。北流經吉安府。合遂江牛吼江溶江恩江。又經臨江府。合袁江至南昌府。曰劍江。合錦江撫河。注鄱陽湖。甯都水一曰梅江。出甯都州。合鹿江瑞林河。西流至贛州府。注貢江。袁江出袁州府。東流至臨江府。曰新喻江。注贛江。錦江出袁州府。東流經瑞州府。合籐江鳳嶺水龍口水曲水。至南昌府。注贛江。撫河一曰盱江。出建昌府。合赤溪陶溪。北流經撫州府。合苦竹水宜黃水臨水至南昌府。合三港水。注贛江。上饒江一曰弋陽江。一曰安仁江。上源曰上干溪下干溪。自浙江西流入境。經廣信府。合玉溪靈山水永豐溪雙溪潦源水須溪。經饒州府。合白塔河。亦曰錦江。至南昌府。注贛江。永豐溪自福建西流入境。注上饒江。白塔河上源曰瀘溪。自福建西北流入境。經建昌府。又經撫州府。合青田水。至饒州。合泊水竹屯河南河。注鄱陽湖。南河亦自安徽西南流入境。合小北港水。注樂安江。修河出南昌府。合桃樹港。東流至南康府。與馮水會。馮水亦出南昌府。東流至南康府。合雙溪。與修河會。俱注鄱陽湖。尋都江鶴子水會雲水。俱出贛州府。南流入廣東境。龍港出南昌府。北流雋河亦出南昌府西北流。俱入湖北境。萍川江出袁州府。攸水出吉安府。俱西流入湖南境。昌水出南安府。南流入廣東境。東南至福建界。西南至廣東界。東北至安徽浙江界。西北至湖北界。西至湖南界。_
江西水道考江西通志|ANON|賀編1827|卷一百十六工政二十二各省水利三|江西水之上源。其大者為漳水。漢志曰豫章水。山海經水經曰贛水。出南安聶都東山。東流經大庾縣。合巘山和溥水雲山密水丫山靈巖水大里水黃公坑?山水傀儡山大明水大庾嶺嶠水。北流入之。廣東仁化所出之平政水。合涼熱水。昔名豫水東北流入之。經南康縣西南為南?口。合蓮塘蕉溪諸水。及布尾之封侯水鑊山西符水禽山禽水過山過水。東流為芙蓉江。西北崇義縣。有樟山之潛水。湖南益漿之麟潭水。牛皮龍水。玉泉山之義安水。大嶂山之帶圍水。即橫水經上猶縣界。上猶江。源出湖廣郴州桂陽縣。流經琴江口。營前彭山水入之。過大猶嶂。合稍水出石溪料水出料樹造水出老寨背?水出益漿石門水出百丈洞米洲水。皆從東南流入章水。至南康沙口。又東經贛州城西。環城而北。與貢水會。貢水。漢志曰湖漢水。發源福建汀州新樂山。西流經瑞金縣陳石山。綿江水流五十里入之。又合烏村智水銅?山灞水羅田浮圖水。流經會昌湘水上源為羊角水。北流過龍石。綿湘二水始合。為湘洪水。淵深多怪石。蛟蜃居之。盤古山墨斗灣諸水。皆會而入貢水。安遠濂江水南流入之。經雩都南為雩水。合金溪水出鴨公嶂化龍水出鴨公山羅芽汊水。出慈果嶺其東北石城之琴水。出鷹子岡。合灞水。甯都之梅水出梅嶺。在邑北一百二十里非大庾之梅嶺合白沙江出武頭?麓白鹿江出石城璜溪。又合東江之鰲溪小溪。西江之龍變溪桃溪出桃林山會於吳口渡。西南流入雩水。繞城而西。出雩都峽。其北興國之瀲江。源出桐林埂。及蜈蚣山。合濊水出太平鄉藍坡黃田水出清德鄉龍下川出曹溪西流長信衣錦二瀧。西南流入雩水。其南則定南員。魚溪出南坑坳。龍南桃水出冬桃山。合筋竹葛溪諸山水。為三江口。經信豐為桃江。源出龍南桃嶺。合黃田江出始興大竹園保昌靠頭龍南樟木坳諸處方溪水出龍洲北江水出猶山大樂口水出大庾界楓山安樂鄉三江水一為新田江出安遠會昌界一為周坑江出會昌遊魚山一為寺坪腦江出會昌贛縣上下坪巫水出中坑洞禾溪口水出長老山綿水出綿山安息江水。出安遠東坑東北流至雙溪口。又北為烏漾。又北會於雩水。故雩都為眾水之匯也。貢水又西經贛州城東環城。而北與章水會。二水合而為贛。此齊都官尚書劉澄之說。雖酈道元譏其以字說水。亦未遠失水實。若謂縣治居二水之間。因以名縣。則說尤允矣。城中三池二溝之水通之。長步水出黃家山。東流入之。龍溪水出黃竹嶺北流入之。梁水出龍頭嶺。西流入之。皁水東流出皁口入之。凡北流三百里。歷十八灘。經萬安。龍溪水西流入之。綿津溪水出雙坑及長仙合流入之。蜜溪水出?公嶂西流入之。贛江折而東流。蘇溪水由九石陂入之。雲崗水出朝天橋入之。韶江水合黃鵠水東流入之。武朔溪受風雨雲雷四潭之水西流入之。其西龍泉遂江水。源出左右二溪。至李派渡合為一。東北流入之。經泰和。江流澄澈。故曰澄江。永新拔鐵山出之。牛吼水合龍泉之射洲江。東流入之。麻斜溪水合李陂溪水。出西江口入之。贛江又北經永豐西。報恩江發源甯都西北界。古名瀕水。西流合葛溪黃竹溪白水麻江龍門江諸水。流遶邑城下。流為英潭。其南沙溪蕭瀧。發源興國界。西北流。合孤江儲溪。出廬陵張家渡入贛江。江水又北經吉安城東。白鷺洲在焉。合習溪水出吉塘渡螺湖水出五里岡冷水坑及橫石江水。在西北界吉水安福之盧水。發源盧蕭山。西受永新之禾水勝業水。及溶江。在永新東界合毛停水閻水郭水出郭山上通宜春同水出遊嶺赤谷水出分宜界智溪出宜春桑田東麓荷溪。出鴿湖東流與王江會。源出陳會山之舟湖水。合修水於書岡下。達於王江。又東流合泰和之禾水。一名早禾江。經廬陵神岡山下。同入於贛。其自富田合明德水而入者。為廬陵之王江。廬水下流與清溪水相合者。為廬陵之廬水。贛江又北經吉水南為文江。永豐英潭之交會也。江中有青湖洲。二水繞之。狀若吉字。又云兩水交合如文。故名文。亦曰字水。合義昌水出文昌鄉上通蕭瀧陽豐永豐幽溪沙口諸水入之。南溪水出中鵠鄉。東流出柘口入之。經峽江東流折北。舊為玉峽鎮。江水束於中而不得溢。__合亭頭水出七里洞暮膳水。出石牛嶺自古山漕溪逆流南入者。為仁和水。自漕溪北入者。為蓮花潭水。經新淦西楣湘水。發源高嶺。合秀溪水西流入之。藍陂溪發源百丈?。合金灘水東流入之。贛江又經臨江郡城南。為清江水。蓋袁江贛江二水會於萬碩洲南。繞城而北。故名臨江。明成化末。贛水暴衝蛇溪水為銅鑼江。沒田畝以千計。直北流三十里。與袁江會。於是臨江城臨袁不臨贛也。袁江者。發源萍鄉羅霄山下為羅霄水。東流至宜春。西為稠江。折而北為秀江。合麟橋江其源為清瀝江出老山仰山水九曲水鸞谿水。經分宜南。為清源渡。合赤江楊江野江介溪竹橋諸水。東流經新喻。南為渝州縣。本以渝水名。唐後訛而為喻。西合嚴塘江阪。陂江畫江東合距江出分宜灼江潁江發源蒙山合八十四源即太平江水長宜江出璜緱嶺諸水。凡九十九灣。八十八灘。紫州東瀛洲聯互以障之。下清江而合於贛。贛江又北流至清江鎮。淦水發源離嶺。會沉香溪水。一名閤山水。出洋湖西注之。蕭水亦名小陽水。出古清泉里二源。匯於香田。由蕭洲橋。歷蕭灘鎮。東注之。經豐城西為劍江。繞而北。歷苦竹楊林金雞諸洲。豐水。出杯山東北流由三溪津會羅山之富水。東流受百斤湖。廣百餘頃溉田五百餘頃株湖長十餘里溉田千餘頃銅湖亙三十里赤湖廣二里溉田二百餘頃平港湖溉田二百餘頃諸水。又會猴?之槎溪水。合流出小港口。入贛江。江水北流。雩韶水出撫州橫汊河。合隱溪水。西流入之。過龍霧洲。即金鐘口是也。杭溪水出介山。匯為藥湖。合瑞州水。東流入之。瑞州水自萬載西南八疊山。有金鐘湖。東流為龍江。歷魚鱗灘。合康樂水。東流經上高南為淩江。新昌之東溪來自奉新。西溪來自甯州。皆南流入之。合鹽溪在新昌西門外清溪秀溪一名查溪有晉陶淵明遺蹟白竹港出高嶺諸水。又合滕江水。受小水出煙竹嶺易樂水出乾陀嶺斜口水出蒙山六口水出止石洪港水。東流貫高安城南。為錦江。一名筠河。漢志曰。蜀水分一支。亙南城為市河。東會於象牙潭。受鐘口出荷山龍口出蛟湖華陽出新喻小溪龍陂出米山梅口出蕭坊斜溪諸水。東流抵新建。界黃源出蕭?下銅源出香城山芭蕉源諸水入之。北流經南昌府城西為章江。麥源水出西山。注梅嶺。下為吳源水。合白石源水入之。甯州修水出黃龍山。受杏苑水出幕阜山亦連通城百菖水出大湖山武甯鄉水出大溈山連湖廣瀏陽興國州及新昌界乃盜賊淵藪也東津水出州南東津山洪水灘水灌毛嶺山下田三十頃鹿源水腰帶水。出鳳皇山過州城。東受安平水。出毛竹山鶴源水。出湖廣連界九宮山及泰安鄉歛口梁溪諸水。東北流經武甯縣南。合義溪水官塘源港。亦名腰帶水出神童山魯溪水。南受清江出銀爐山長田出牛皮洞楊浦石鑊俱出嚴陽山鳳口。出三卷山北受茶培。出伊山東北受陂田出昇仁鄉箬溪。出丫髻山東受磧溪出雙嶠山諸港水。東流靖安城西。雙溪水出毛竹山。與甯州界一支歷南源諸郡。東北流達於追里。一支歷中下燥坑。達於桐城。合流受桃源水出九洞南流石掌灘水。東南流抵奉新。與馮水合。出邑南百丈山龍溪水出藥王山華林水出華林山縈紆西來入之。而皆會於修水。安義之龍江水兆州水東陽新徑水合於邑東。為三合水。并皎源出寶?山白武斛源二水俱出靖安界諸水。東流合於修水。又東北流經建昌縣。南合檀陂水雲居山之楓林西江白沙雲門諸水。東流入之。又合珠溪水。達於章江。匯於彭蠡。星子六溪十八湖之水入之。德安博陽川東南流入之。又北為女兒港。德化水入之。港口曰金沙洲。明師殲陳友諒之卒於洲上。是為西鄱陽湖。南昌城中之水。曰三湖九津。三湖者。蘇圃迤北曰北湖。由廣濟橋至洪恩橋曰東湖。同仁坊二小橋至兩學宮抵水關閘曰西湖。總名為東湖。古稱十里。後僅廣五里。歲額魚課一百二十金。明萬歷中。郡邑捐納。禁不復漁。九津者。義取洪範九疇。所以洩三湖水。廣潤門二津。惠民進賢順化永和德勝五門。各一津。章江門二津。津各引水歸濠。水關橋置內外閘。湖水盈則放水。西達章江。江湖俱溢。則閉外閘。使江水不得浸入。乃開內閘。引湖達濠。繞廣潤章江德勝永和四門而東注。歸蜆子艾溪二湖。出牛尾閘。趨楊家灘。入於湖。盱水發源血木嶺。過?山。北流為巴溪。又北為小勳溪。過白水鎮。經廣昌縣南。為平西大河。合南村石璧青銅諸港水。北流經南豐西。會滄浪水出新城界軍港出軍山蔓翠湖諸水北流經建昌郡城東川門。為盱江。合東江。出覆船山__石頭港水一名梅溪。出梓木山新城飛鳶水亦名悲猿港。合荀溪西入之。東北流經金谿西。合齊岡清江石門塗嶺后車溪出韓婆嶺東漕港諸水。經撫州東。為汝江。上流為金谿水。與苦竹赤橋二水合流。由夢港環城而北。江廣流緩。渟瀦如湖。名曰瑤湖。宜黃漳水。發源箬嶺。北流與軍?宜水合。又北流與黃土嶺黃水合。二水合而名縣也。崇仁巴水出臨川山。為臨水之源。東北流至嚴陀大盤山。寶唐水會之。芙蓉山之書堂十洞。二水分流。會於李河埠而與之合。東流會華蓋山之西甯水。曲折數百里。合青水。東流過黃洲。有長橋束之。水灌則湧激如奔馬。過左港。合羅山水。東流合孤嶺水。北流合大浮山水高?山水石牛源水。逕白鷺渡。為臨川。至西津。合汝水。其北連礬水。發源長岡。出黃塘橋東流入之。諸水相合。由金玉臺出烏鵲石。折而北。過虎頭洲。至金雞城東鄉。三港水合金橋延橋二水西流入之。東北流。合西洛水。入武陽水進賢通濟港水。出香爐山。流為九曲。至藏溪灣。合獬山之院澤水優游源。北流入洪源湖。一名日月湖。東歷回龍洲連軍山湖。湖延袤五十餘里。北為白沙湖。與南昌大沙小沙二湖接。邑西羅溪嶺水。流為清溪。合南陽水為青嵐湖。與洞陽武陽合為三陽水。至南昌東北入湖。玉溪出懷玉山。西流合沙溪永平溪水。又永豐溪。源出福建建甯盤亭西流入之。過廣信城南。為上饒江。西流合儲溪宋溪葛溪諸水。皆出靈山為弋陽江。一名弋溪信義港自福建邵武分流入之。西流合明溪水。過桃花灘。經貴溪南薌溪水。合箬溪湖陵戴星諸溪水。過白茫洲。經安仁南為安仁江。一名錦江。白塔河合王石烏石?湖河陂諸潤之水與之會。藍溪水三源合流入之。建昌之瀘溪水。流百三十里亦入之。西北流。經餘干桐口。灘分二派。西北流者。由布村趨龍窟河。受潤陂水。三源一出李梅?一出臨川大梅嶺一出進賢贊王嶺過樣林雲霧洲。至瑞洪鎮。入於湖。東北流者。由八字嘴由分二支。一受古埠水。二源一出貴溪鶴嶺一出安仁洪大源趨馮田。過黃坊。合沙港水。一由破穴入布河中。有越水出西津。俱會珠湖。趨饒河口。沙港西津為大河也。鄱水發源江南祁門環中。合大共山之霄溪。禾戌嶺之柏溪。及榔木嶺武陵嶺盧溪山諸水。西流出經浮梁東之梅村。始容舟。三十五里會天寶水。十數里會橫槎港水。至臧家灣。合江家山水。南合歷降水鯉魚橋水黃壇水柳家灣水。西合大演水洗馬橋水畫溪塢水流為昌江。過景德鎮。經饒州鄱陽南為鄱江。樂平洎川。發源德興泊山下洎灘里。西流與大溪會。溪出江南婺源。合浙江開化寅港水。至明口。與長樂水會。水出大茅山。合桐川橫溪瑞港出石榴源諸水。至桐山港口。合建節水。水出弋陽霧山下。俱西流歸大溪。入樂安江。江水源出徽州芙蓉嶺。內河吳溪諸水皆西流入之。萬年之殷河。匯竹屯河文溪南溪諸水。又書源出之九芝水。注之。而入鄱江。江受北珠南珠楓木角尾大雷白水諸湖之水。環饒州城西。折而北。至雙港口。分為二。一支西經棠陰鎮。出饒河口。會餘干水入於湖。一支西注堯山港。由老鸛港匯為烏坽湖。出?門入於湖。是為東鄱陽湖。湖闊四十里。袤三百里。南跨南昌。西接南康。東抵饒州。盡匯諸江之水。古稱彭蠡。一名宮亭。一名揚瀾。近都昌者為左蠡湖。近湖口者為土目湖。北為皁湖白洋湖。又北為西倉湖勞渡湖為虎塘。皆在大孤山之上下。由湖口出大江。此豫章水殊源同歸之大概也。瑞昌蘆泉魚泉石房大梅溪白龍諸泉。瀦為赤湖。流為瀼溪。東流經九江城西。入龍開河。東通湓浦港。南通濂溪港。東流入潯陽江。湖口沙頭港。發源黃土嶺。接沙頭河。入大江。明萬歷中增設湖口關稅。商舟往來所泊。易以嘉名。如楊港曰武曲港。黃牛洑曰文昌洑。老鴉磯曰凰皇磯之類是也。彭澤清山大泊諸湖。瀼子臙脂筲箕橫山諸港。皆濱大江。此雖水之別入于江。而在漢志豫章郡境內。亦當隨地以附者。其陂塘隄壩之廢興。與夫灌溉蓄洩之利。詳見左方。_
治淮上游論|吳其溶|賀編1827|卷一百十六工政二十二各省水利三|治河必先治淮。而治淮必先治淮之上游。此其樞要。不在江南而在安徽之境。?淮出胎簪。其源甚細。至固始而河南湖北交界之山水入之。始能暢注至正陽關。而汴南之水會之。至盱眙而廬鳳東流之水會之。鑰以洪湖而成巨浸。自固始至湖口。不過六百餘里。平時河流。本不寬深。曲折尤多。而壽州之峽山上?兩水口。束收太緊。水瀉遂緩。其窪處在在渟為巨湖。周圍皆不下二百餘里。皆有岡阜繞之。非甚漲溢。湖水不能出注於河。芍陂灌溉。幾及千里。其入淮者十之五耳。潁水獨深。襄舞諸水注之。其流尤緩。故淮水最難蓄。而二十四年之大水。則黃河自朱仙鎮灌入。今年之大水。則定遠固始。各處發蛟。非常之變。非淮水之忽旺也。壽鳳平衍。水渟不流。五壩齊開。日減一指。山水一到。其漲如故。是開壩僅能放洪湖之水。而不能瀉上游之水明矣。?洪湖日高。而上游太窪。即有水潦。湖水未長。而田地已淹。脫遇旱暵。淮流未絕。而湖水已乏。夫淮水稍乏。不能敵黃。而淮水稍大。又恐潰隄。進退失措。安有把握。余竊見定遠之葉子湖瓦埠湖。皆四面有山。一?入河。而霍邱壽州之湖。與河相連。中隔長隄。口門歷歷可數。竊意前人于此必有閘壩。以時啟閉。誠能因勢建壩。增隄稍高。淮水大則閉閘。不使助淮為暴。是洪湖所不能盡容者。而諸湖分容之。水小則啟閘。使與淮流並注。是洪湖所不能盡蓄者。而諸湖分蓄之。其事可成。其利甚溥。縱使無益於河。而大有益于民。然從無一人議及者。則以任事者從無過洪湖西行一步耳。以數百里之上游。置之度外。良可太息。自非目?足歷。不以此說為迂。即以此說為易。姑存此見。以俟將來而已。_
浙江水道圖說會典|ANON|賀編1827|卷一百十六工政二十二各省水利三|浙江省以杭州府為省會。杭州府之東北為嘉興府。其西北湖州府。其東南紹興府甯波府台州府溫州府。其西南嚴州府金華府衢州府處州府。大海當嘉興府東南。西北接江蘇界。東南流折而西南。經杭州府東。錢塘江入焉。又東南經紹興府北。為三江曹娥江口。又經甯波府。環北東南三面。為大浹江金溪諸口。又西南經台州府東。為石瑜溪大橫溪椒江新河諸口。又經溫州府東。為甌江飛雲江橫陽江諸口。又西南接福建界。錢塘江南北二源。北源曰新安江。南源又有二。曰衢港。曰婺港。新安江自安徽東南流入境。經嚴州府。合東溪武強溪艾溪。與南源會。衢港上源曰金溪。出衢州府。合文溪柘上溪筍籜溪桃溪。東流經金華府。合派溪。與婺港會。婺港上源曰雙溪。出金華府。合荊浦溪航慈溪梅溪龍溪。歧為二支。俱西流。與衢港會合。北流曰蘭溪。經嚴州府。會新安江。又合胥口溪桐榽水。曰桐江。折東北經杭州府。曰富春江。合東溪西溪大橋浦河。曰錢塘江。合漁浦。經紹興府。其南為西興壩。又東入於海。浦陽江出金華府。東北經紹興府。歧為二支。東曰下東江。合落馬港雙橋溪。西曰下西江。合五洩溪新港。復合而北。經臨浦壩。曰漁浦。注錢塘江。錢清江上源。即臨浦壩下水。出紹興府。東流。合西興壩下水。南通鑑湖。東通曹娥壩下水。北入於海。曰三江口。曹娥江上源曰西港。出紹興府。北流。合長潭港新昌港曰剡溪。又合通明壩下水。經曹娥壩而北。合夏蓋湖水。入於海。大浹江上源為三港。西港即通明壩下水。出紹興府。東流經甯波府。歧為二支。曰東港。曰南港。合北渡江。入於海。北渡江出紹興府。合東剡溪曰甬江。東流注大浹江。入於海。苕溪出湖州府。合東溪橫溪河南溪。為長興運河。東流。又合東苕溪三支津。北出二水。注太湖。其東北流者入江蘇境。東苕溪。出杭州府。分二派。東流者為下塘河。正渠北流經湖州府。合封溪皁溪。歧為三支。與苕溪會。東出二水。曰瀾溪河。曰新市河。支渠交錯。南通下塘河。東北通運河。下塘河東北流經嘉興府。正渠北流即運河。東出二水。曰斜塘曰東塘。東塘又歧為二。曰嘉善塘河。曰平湖塘河。俱入江蘇境。上塘河自杭州府西湖北出。折東流。又北經長安壩。為二十五里塘河。東北流經嘉興府。支渠交錯。匯為南湖。東通平湖塘。河北通運河。其長安壩下之水。亦與下塘河會。太湖在湖州府東北。其北接江蘇境。椒江二源。曰永安溪。曰始豐溪。俱出台州府。合馬嶺溪義成溪永甯江。東流入於海。甌江二源。曰松溪曰小梅溪。俱出處州府。合獨溪靈溪後溪菱溪好溪大洋溪外卸溪。東南流。經溫州府。合楠溪會昌河。入於海。金溪出甯波府河南流。石瑜溪大橫溪新河。俱出台州府東流。俱入於海。飛雲江上源曰百丈溪。出溫州府。合莒岡溪東流。入於海。橫陽江二源。曰南港曰北港。亦出溫州府。東流入於海。龍溪白溪俱出溫州府。合南流曰交溪。入福建境外渺溪出處州府。東南流。松溪亦出處州府。合竹溪西南流。俱入福建境。上千溪下千溪。俱出衢州府。西流入江西境。北至江蘇界。南至福建界。西南至江西界。西北至安徽界。東至海。_
湖州碧浪湖各漊瀆要害說東南水利?|凌廷堪|賀編1827|卷一百十六工政二十二各省水利三|碧浪湖即峴山漾。湖州之上源也。承天目西南萬山而來。南條諸水及郭西灣諸山水。俱匯於此。所藉以宣洩者惟太湖。故沿太湖各漊瀆。湖州之下委也。其碧浪湖眾匯之水。及南谿各水。穿運河。由各漊散注。以入太湖。此程邑之情形。若長邑。則獨承天目西條之水。會安吉及本邑諸水。由各瀆散注於太湖。此長邑之情形。然長邑西條之水。又分洩於湖郡。而會注程邑各漊港入太湖。是以郡南碧浪湖。為七縣聚水之藪。周圍約七八里。論厥形勢。碧浪湖為咽喉。而各漊瀆為尾閭。顧非碧浪湖之容納。則水無囊蓄。而郡之西南鄉。及東北兩鄉受其害。非各漊瀆之分洩。則水無歸宿。而郡之東北鄉。及長興下六區。均受其害。源委利害相關。莫要於此。徐憲忠云。吳江垂虹湮塞。而吳興之害加甚。為政者。要思其洩水之處。不必全仰於垂虹。凡所以思患豫防。湖州水利。有不容以不講者。范碩云。碧湖沙漲如陸地。必脈絡流通。則上流之泥沙不積。童國泰云。碧湖受南來諸水。今泥沙堆積。郭西灣西南諸山水尾閭不通。及今不治。泛濫橫行。害豈獨二三五區哉。沿城濠塹。又多壅塞。沙漲由是而起。嚴述曾云。南來水旺。則眾水皆從而北。沙亦隨水而行。水緩沙積。其勢然也。今蘆灘壅阻。亟宜開浚。以通上流。此碧浪湖之利害也。伍餘福三吳水利論。七十二漊。界烏程長興之間。烏程三十九。長興三十四。通經遞脈。以殺其奔衝必潰之勢。吳興志。太湖沿堤多為漊。各有斗門版。旱則閉之。防谿水之走。有東北風亦閉之。防湖水暴漲。鄭元慶云。三吳之水利在下流。吾湖之水利在漊港。譚肇基云。原古人之多漊港也。取洩水之速。而每漊各置閘座也。取時蓄時洩。旱潦無虞。人事可挽天時之窮。立法盡善。此各漊港之利害也。唐宋以來。悉勤修濬。其治績具載全書。我　朝康熙十年四十六年雍正五年乾隆四年二十七年。浚碧浪湖及漊港。建立閘座。屢?　　宸慮。所以為田疇計者至矣。或問洩水誠是也。其如蓄水何。曰凡蓄與洩。惟在上源勿塞。下委勿壅。今碧浪湖沙漲成洲。是源已隔也。各漊港淤阻特甚。是委不通也。一遇水發。泛濫為災。惟不能洩。斯不能蓄。故水患不深通。不患不蓄。以窪如釜底也。按勞志載城外濠。唐武德四年李孝恭所鑿。廣德四年刺史獨孤問俗重開。此濠自清源門沿城至迎禧門。又至奉勝門。又至臨湖門。自古苕水入。太湖之谿也。?數十丈。深不可測。西濠自定安門至清源門。南濠自迎春門至定安門。北濠自臨湖門至迎春門。或假人力開鑿。西濠受西南諸山之水。南濠受南來眾谿會碧浪湖諸水。東濠兼受運河之水。皆成谿澤。春夏水生。浩漾洶涌。湍邀迅駛。西南二水交流。以入太湖。今城濠俱阻梗。概宜疏治。?上有碧浪湖之蓄。必藉城濠通駃。以殺其流。下有各漊瀆之洩。亦必藉城濠及運河分注。順軌而下。是城濠通。則碧浪湖下流迅駛。不致沙積。即於各漊港上流力衝。不致泥淤。所謂以水治水。借水刷沙。法亦莫善於此。譬諸腸胃通徹。上下三關。方稱無病。碧湖為上關。城濠及運河與漊港聯絡為中關。各漊港為下關。非第湖州。此為扼要。實東南諸郡水脈呼吸相通。一有不治。水患不息。故但浚杭郡之上游。勢雖建瓴。而湖州之病在泛溢。但浚蘇松之下游。漊湖仍塞。則湖州之病在難消。其為要害何如耶。昔太守李堂大水行云。廣苕諸水湊城南。碧浪湖填難注洩。全憑笠澤為尾閭。七二漊港成長渠。以見碧浪湖各漊港開浚。固不容稍緩也。_
福建水道圖說會典|ANON|賀編1827|卷一百十六工政二十二各省水利三|江西省之東南為福建省。以福州府為省會。福州府之東北福甯府。其西北建甯府。邵武府。其西延平府汀州府。其南興化府泉州府。興化府之西永春州龍巖州。泉州府之西南漳州府。其東南海中臺灣府。大海自福甯府。東接浙江界。西南流。經府東南。為桐山溪交溪外渺溪龍溪諸口。又經福州府東南。為起步溪連江閩江長溪薛港諸口。又經興化府東南。為南溪口。又經泉州府東南。為晉江東溪西溪諸口。又經漳州府東南。為九龍江南溪梅洲溪南陂溪諸口。接廣東界。臺灣府四面濱海。其西境諸水。俱西流入於海。隔海與興化府泉州府相對。閩江三源。其西南源曰西溪。出汀州府。合淮溪文川溪。東流經延平府。曰清溪。合燕溪安定溪。曰沙溪。又曰太史溪。至府治西南。與西源富屯溪會。富屯溪出邵武府。南流經延平府。合金溪。曰順陽溪。與太史溪會。閩江北源又有二。曰南浦溪。曰崇溪。俱出建甯府。南浦溪合新溪臨江溪。崇溪東西二溪合流。合九曲溪建溪。至府治西北。曰交溪。與南浦溪會。合松溪。南流經延平府。至府治東南。與富屯溪太史溪會。曰?溪。合尤溪。東流至福州府。曰閩江。合同仁溪瀨溪梅溪雙溪。入於海。金溪上源曰甯溪。出卲武府。合均溪古溪梅溪。東流至延平府。合源溪龍池溪。注富屯溪。尤溪出永春州。合龍溪。北流至延平府。注閩江。雙溪亦出永春州。東流至福州府。合三斗溪穴利溪。注閩江。九龍江一曰柳營江。二源。西北源曰西洋溪。西源曰雁石溪。俱出龍巖州。西洋溪合樂溪萬安溪。與雁石溪會。南流至漳州府。合龍津溪龍江馬口溪。入於海。龍江上源曰冷水溪。出漳州府。合深渡溪琯溪。東流。注九龍江。晉江上源曰桃林溪。出永春州。東南流。至泉州府。合羅渡溪。入於海。汀江出汀州府。合白沙溪大洲溪。南流。入廣東界。南溪出興化府。合赤土溪梅花溪。東流。入於海。交溪自浙江南流入境。至福甯府。合托溪外渺溪龍溪。東流。入於海。桐山溪出福甯府。東流。入於海。永豐溪出建甯府。須溪瀘溪出卲武府。俱西北流。入江西界。化龍溪小靖溪出汀州府。大靖溪出漳州府俱南流。入廣東界。南溪大陂溪南陂溪。俱出漳州府。東南流。入於海。東北至浙江界。西北至江西界。西南至廣東界。東南至海。__　_
紹興三江閘考|韓振|賀編1827|卷一百十六工政二十二各省水利三|紹興府山陰會稽蕭山三縣。皆係濱海。其形內高外低。會上游諸郡之水。出三江口。而注諸海。三江者。曹娥江錢清江浙江也。曹娥江歸西匯觜。是為東江。錢清江出閘歸東嚵觜。是為西小江。其東海之西北上流。即為浙江。至東西二沙觜。入東海。三縣內地之水。由三江口以出海。海之潮汐。亦由三江以入內地。其潮汐之來也。擁沙以入。其退也。停沙而出。迨至日久。沙擁成阜。當其霪雨浹旬。水不得洩。則泛濫為患。及至決沙而出。水無所蓄。又傾瀉可虞。漢唐以來。建閘二十餘所。雖稍閷水勢。而未據要津。恒有決築之勞。而患不能弭。明嘉靖中紹興知府湯公紹恩。審度沿海。知三江口者。內河外海之關鍵也。欲閘之。而苦潮撼沙鬆。基難成立。乃近裏相度。見浮山之東西兩岸。有交牙狀。掘地則石骨橫?數十丈。此又三江口以內之關鍵。而天然閘基也。乃建二十八洞大閘以扼之。果屹然安固。兼築塘四百餘丈。以捍海潮。由是而三邑之水。總會於斯。潦則洩。旱則閉。有利無患。?數百年于茲矣。然為日既久。膠石灰秫漸剝。潮汛日夜震盪。砥不能無泐。址不能無圮。其後蕭余姚姜諸公。相繼修之。而潮泥壅塞。疏濬無策。甚有以閘為不可修不能修不必修者。其說固悖謬。即主修者。亦未得其受病之由。?壞閘之弊不一。而莫甚於啟閉乖方。與沙港開直之二端。夫昔人定啟閉之制也。版必厚闊。環必堅鐵。至水則以按時啟閉。其啟也。必稽底板之多寡而盡去之。使水勢湍急。沙得隨潮以出入。其閉也。又必實以沙土。塞以草薪。故秋潮雖大。而沙無從入。今乃啟閉聽之閘夫。則於深闊難啟之版。往往不盡起。以致渾沙下積。而外漁人又賂掌閘者遲閉。以致涸而害農。且填土多不實。又無草薪補其滲漏。并有版殘缺而不全者。所以雖不啟之時。而潮沙嘗得乘隙以入。夫安得不淤乎。此壞閘之大弊一也。凡水之曲折以趨海者。其性則然。故中江以浙名。而東西二小江亦以九曲名。昔時兩沙觜。東西交互。以環衛海塘。故海口關鎖周密。潮來自下?山起。濤頭一從二觜外溯錢塘江而西。一從二觜內分往曹娥及錢清諸江。以由九曲而至閘。是海離閘遠而曲多。曲多故來緩而退有力。來緩則挾沙少。退有力則刷沙速。且遇內水發時。外潮初入。則東江清水逼入西江。濁流既無從進。而潮愈不迫。故到閘為時甚久。且沙地堅實。萑葦茂密。皆可以禦渾潮。古人猶築二隄。以補九曲之不足。豈無深意焉。故語云三灣抵一閘。良不誣也。自嚵觜兩沙。日坍日狹。南北一望。闊僅里許。海口關鎖已無。潮固可以長驅直入矣。乃司濬者。不察所以致淤之由。反以舊曲難通。更將兩曲逼近之處而開直之。以省挑濬之力。小民貪淤地之利。?戶幸免涉江曬鹽之勞。而閘身之受患。與鹹水之害田。罔有過而問者也。此壞閘之大弊又一也。如是而欲去淤閘之二弊。以收捍蓄之全功。豈能無浮議之阻撓乎。夫閘潦而啟不時。則海畝者竊決塘。竊則罪。故海民謗。無閘則海魚入潮。河魚入汐。閘則否。故內外漁邇閘者謗。宅是者。謂閘阻潮汐吐吞。改水順逆關廢興。故宅是者亦謗。況計閘之無淤。必塞直以就曲。則?丁曬鹽。必渡江往來。故擅牢盆之利者亦謗。雖然。唯謗之是畏。必非有意於民瘼者也。夫誠有意於民瘼。即百口謗且不避。況異日必萬口頌乎。是以愚民可與樂成。難以圖始。麛裘袞衣。褚伍誨殖。是所賴實心任事。興久大之利者。_
西湖去葑詳文雍正五年|鹽驛道王鈞|賀編1827|卷一百十六工政二十二各省水利三|為詳開水利等事。據錢塘縣民徐子佩等呈稱。西湖蓄水。灌溉田禾。所利甚溥。因葑草難除。屢致湮塞。今蒙疏濬。恐葑草復生。竊思畜養草魚。將新長葑芽。隨時囓去。則人力不勞而功速。呈懇借給魚本。置買魚秧。畜養刈草。公私兩利等情。批行杭州府查議。據錢塘縣詳稱。西湖葑草湮塞之患。其來已久。前賢芟草之法。詳且盡矣。從未有議及公私兩利。用力綿長。永絕葑患者也。今漁戶有畜魚去草之請。謹悉心詳議。候賜核轉遵行等因。卑府覆議酌領三百金。借本生息。抵作刈草工費。俟魚長貨賣。將本銀繳還。各漁戶既有花息。聽其出資畜養。每年於芟除葑草外。再為酌議完租。以充公用。倘有芟刈不盡。并藉端生事者。繩之以法等因。查西湖原係公家之產。向來捕魚撈草。聽從民便。並無禁約。今若於養魚處所。毋許民間私捕。設為厲禁。非特大拂民情。且起爭端不已。改議於裏湖設籪養魚。禁人採捕。其外湖一帶。仍聽民便。似為平允。是否可行。統候憲裁。_
詳陳浙江水利情形疏雍正三年|浙江巡撫黃叔琳|賀編1827|卷一百十六工政二十二各省水利三|臣等會查杭城地當省會。附郭之縣。仁和在東北。錢塘在西南。自仁和而迤東。則為海甯。三縣田畝數萬頃。全藉省城上下兩塘河水灌溉。而兩河之水源。則皆自西湖所流注者也。湖居省城之西。聚南北諸山之水。匯七十二泉之源。瀦而為湖。舊志周圍三十餘里。水由湧金門入城。紆迴環曲。而出於錢塘武林艮山諸門。其出艮山門者。入上塘河。由臨平而達於海甯。出錢塘門者。由三閘而至松木場桃花港。與武林門之水共注響水閘。凡湖墅支河。與古蕩西溪沿山十八里之田。皆資其利。有餘之水。歸入下塘河。而仁和北鄉。以及錢塘之下八鄉。實沾蔭焉。此西湖水源出入之大概。唐臣白居易所謂每放湖水一寸。溉田十五頃。每一復時。可溉五十頃。__若蓄洩及時。則瀕湖千頃。可無饑歲者。此也。然西湖之所以灌溉利溥者。由湖界直接山腳。沿湖諸山之水。暢流入湖。而無所壅遏。一由山水所來要口。俱設小閘。以阻浮沙。使之不能淤塞。一由上塘五十里外臨平鎮之西南。有東湖。即古臨平湖。以為之停蓄。故其來也有源。其去也有歸。合泓蘊涵。而無涸竭之患。無汎濫之虞。則西湖與上河東湖。其利害實相為表裏者矣。自明季來。各閘廢壞。而沙土多淤。繼且并其淤者而聽佃於民。則山與湖隔絕。而湖之源不能充裕。上河淤淺。東湖壅塞。則水無容納。而西湖之流不能停蓄。源流既損。而湖利遂微。三縣之田。旱不兼旬。即憂枯槁。由來久矣。我　　皇上宵旰憂勤。凡利益民生之事。無一不?　　聖懷。況開濬水利。所關甚大。臣等奉　　命詳慎查勘。謹按西湖舊志三十餘里。有先被民人占為田蕩。於康熙三年丈入魚鱗圖冊者。計四百四十二畝零。每年共徵糧銀二十兩七錢零。共徵糧米一十五石五斗零。其田埂內種植桑柏樹。共一萬九千三百三株。并蕩內栽荷蓄魚等項。管業之家。每年約收租息銀三百四十四兩零。又未經丈入魚鱗圖冊者。計二百一十八畝。若較額徵之數。每年亦止銀十餘兩。米七石餘斗。其田埂內種植桑柏樹共八千四百二十七株。并蕩內栽荷蓄魚等項。管業之家。每年約收租息銀一百二十三兩零。此項田地。原屬官湖。漸為民占。在瓦塞湖心者。固為妨礙水道。即去湖較遠者。亦皆阻遏水源。況所納於官者。每年僅銀三十餘兩。米二十餘石。即所利於民者。每年亦止花息銀四百九十三兩零。其為官民利益者甚微。而所損於三縣民田者。實不止於鉅萬。所當仰請　　皇仁。豁除糧額。照西湖舊址。盡行清出歸湖。去其梗塞。開通水源。以貽萬世無窮之利。其從前所種桑柏等樹。或移植於附近隄岸。或移植他處以收花息。各聽民便。至現存湖址二十二里四分有奇。通計裏外湖面一萬一千三百一十五畝零。淤淺硬沙葑灘共三千一百二十二畝。__應將淺涸者挑深。淤塞者開濬。芟除葑草。以復故址而暢湖流。其次序。則先裏湖而後外湖。先硬土而後葑灘。其深淺。則或五六尺三四尺。各就湖面形勢。分別挑濬。其淤泥葑草。則雇用小船搬運。幫築於各舊堤之上。加?加高。以堅隄址。其保護。則沿隄釘樁編竹。不使淤泥坍入湖中。裏湖各橋。建閘啟閉。不使沙土流入湖內。其委任。則令鹽驛道率同府縣佐貳。實心料理。其工費。則令布政司會同鹽驛道。將府縣原估。再加丈勘。節省確估。造冊詳送。撫臣核明具題。請　　旨酌動海塘捐監銀兩。於今年秋成後興工。撫臣就近不時查看督率。俟工成之後。即交於鹽驛道。每年查看照管。俾永遠不致淤塞。如此。則西湖之水無憂涸竭。而仁錢海三縣民田。旱澇有備。億萬小民。受益無窮。於　國計民生。實有裨益矣。__至於杭郡城內之河。共有數道。一為中河。一為東河。一為小河。而小河又有中西北之分。前人設筧鑿溝。引西河之水自湧金水門及流福溝而入城。北出武林水門。南出正陽水門。東南出候潮水門。復由正陽候潮門外合流而趨永昌壩。以供南榷之抽分。通北榷之商貨。再進而入清泰水門。落水於新壩。以疏抽分之竹木。又溢於會安壩。而入艮山水門。以通東路之糧食。場?之鹽船。其曲折出入凡三十里。然後有桃花港響水閘。會流於上下兩塘河。以灌溉田畝。是城河正所以通西湖之血脈。而利益商民者無限。城河淤塞。則湖水無由出入。兩河亦隔絕不通。今當相其淤淺處。酌量開濬。附入工費項內報銷。其城外上塘河一帶。由省城而直達海甯。凡一百二十里。沿河民田地蕩數千頃。各有閘壩。旱則閉以蓄水。澇則開以分入下塘。實為河之下流。今河身支港。亦多淤塞。則下流不暢。不能引河水而注之仁海。但地方甚為寬廣。應責成沿河各縣。勸諭有產沾利之家。趁冬成農隙。業主出給口糧。佃戶以身作工。漸次開濬。民分其任。官董其成。但加督率。而不由閘役經手。則眾擎易舉。工可速成矣。若東湖為仁和海甯二縣分轄。考之水志。仁和載周圍十里。海甯載東西八里南北九里有奇。旁有四閘。古為瀦蓄灌田之備。又白居易石函記云。自錢塘至鹽官界。應溉夾河官田。須放西湖水入河。從河入田。西湖不足。則決臨平湖。添注官河。又酈道元水經注云。靈隱山下。有錢塘故縣。縣側有明聖湖。又合臨平湖。經槎瀆而注於海。合之諸說。則東湖實西湖蓄水之地。而上塘車戽之源。利益實屬相侔。但自宋代以來。從無議及開濬者。臣等會勘湖址。僅存六百餘畝。雖有湖形。竟同陸地。沿河盡為魚蕩田園。清理既難。工程復大。非一時可以並舉之事。應俟西湖完工日。再為確議具奏。再查浙江省城。至江南吳江縣接界。一帶官塘運河。臣等會同親勘。間有淺處。而德清縣轄之大麻鎮起。歷石門縣。至桐鄉縣轄之王溪鎮。共四十里。更為淤淺。半月不雨。舟即難行。其支港亦多壅塞。此河不特商旅往來。抑且糧艘出入。兼之田畝賴以車戽。最關緊要。急應疏濬。以通運道。再浙省各屬。水鄉居多。民田所賴以灌溉。　國賦所賴以充裕者。全藉水道疏通。蓄洩有備。其現在一切支河港汊壩堰陡門等項。俱關水利。嗣後應著落地方官。親身查勘。勸諭業主出貲。佃戶出力。每年於冬成農隙。務必疏濬深通。修整堅固。以資次年春夏灌溉。以備不時旱澇。並責成糧儲道。督率各該管知府。及水利廳。不時巡視查看。將每年農隙時修築水利。於次年正二月。逐一告竣。該道府據實通報院司。委官勘驗。如有怠惰偷安。荒廢水利者。即將該管各官。以玩忽民事糾參處分。庶水利漸可興復。以祈仰副　　皇上勤恤民隱之至意。_
論平湖虹橋堰書|吳騫|賀編1827|卷一百十六工政二十二各省水利三|當湖自清獻陸公後。壇壝久墟。一旦得大賢為之鼓唱。學子深幸。當何如也。顧某之所以望足下者。更不止此。記曰。有非常之人。然後有非常之事。足下卓傑君子也。斯土有可拯民于塗炭之事。必深所樂聞。敢一為左右陳之。憶己酉歲浙西大旱。赤地千里。杭嘉各屬邑之民。幾為涸鮒。當是時。竊聞平湖有虹橋堰者。去三泖甚近。決其口。則鹽甯諸邑。並可霑濡。而資灌溉。欲直走平湖告當事。以蘇此數萬生靈息。而赤日燔如。憂惶遘疾。跬步不能前。徬徨者彌月。忽見徬近支流。稍稍可棹舴艋。天未嘗雨也。詢諸遠邇。始知虹橋堰已啟。為之狂喜。而又恨事之不早也。設先月餘。則近邑田塍。或尚有薄秋之望。豈又所謂幸中之不幸也。語曰。前事之不忘。後之事之師。昔足下在敝州。適逢杲旱。每日徒步齋壇。為民請命。焦膚繭足所不辭。州人至今尸祝之。今幸司訓茲土。聞虹橋堰去治?一舍。宜親履其地。審度形勢。與當事及邑紳之賢者。悉心籌畫。廣庀石材。修其口。更集曉事父老咨詢。?水痕石柱以為準。至第幾痕。則水可至某邑。第幾痕可至某邑。即為一記。刊石上。使世世遵守。愚民不得藉衝決以阻撓。吏胥不能執奇貨以要索。豈非百世之永賴栽。昔西門豹引漳水十二渠為堰。以灌鄴田。賀蘭祥修造富平堰。引水洛中。民享其利。史書其績。今足下仕平湖。修海。以救浙西諸郡。功不在昔賢下矣。他日舉最入都。　　聖天子問東南水利。即以此為嘉謨嘉猷之首。其誰曰不然。某材識媕鄙。偶爾一得。輒思效區區芹曝之獻。惟足下更進而教之。幸甚。_
重修李渠記|李芳春|賀編1827|卷一百十六工政二十二各省水利三|袁之有渠。起自唐憲宗元和四年刺史李公將順。以袁多火災。且居民負江。汲溉維艱。乃堰南山水。鑿渠通流。抵郡幾十里。溉田至二萬。決而入城。繚繞閭巷。深廣可容小舟。迄東城隅北。折合秀江。邦人利之。名曰李渠。其始為禦災。而惠且無算。故袁民到今尸祝焉。宋至道二年。距元和百八十九載矣。渠壅盡。州頻火。太守王懿大治故道而新之。災頓息。其後天禧宣和?熙中屢修濬之。至寶慶二年。太守曹叔遠實來。渠歷久。塞益甚。民用告病。公亟議修復。閱一月而渠成。諸災不作。袁人稱慶。刻李渠志。凡地形水勢高庳廣狹險易。並與江遠近。迤邐曲折。纖微畢具。其治渠如某處用疏。某處用鑿。某處用堵築。某為斗若干以貯水。某為橋以便往來。某為減水溝若干處。接水溝若干處。與夫坊市地名役夫條目及銓次渠長陂戶甲戶等。悉有條理。?自元和至寶慶四百年間。浚渠名氏僅五人。而此修復為第一。載在郡乘。班班可考也。由宋歷元至明洪武初。又百十餘載。太守劉公伯起濬之。宏治正德萬歷中。亦濬者三次。自明之季至　國朝。有待焉。上?宋寶慶丁亥。曹公治渠。到今又逾四百載。而屈指修有實蹟者。亦僅得五人。嗚呼。何前後時與人之相侔。一至此也。余自?袁來。諮父老。討掌故。無日不有一李渠在意中。然未敢率意輕舉。先復唐袁天罡所開五井。大加浚治。民不苦汲。會重修郡乘。至宋曹公修復渠志一帙。披閱久之。乃於康熙己酉仲冬。親行按驗。見其水勢日趨而東。?緣春夏之交。山漲暴發。堰既廢壞。水隨所潰而去。決民田居。散溢阡陌間。漸與江會。既橫不可制。而渠源以積壅反塞。所經故道。或淤為洲。或高為阜。即其存者。茫茫平沙中。僅若一?。殆不可識。其所潰之水。亦或亂流莫定。?壞民田。余語諸公曰。此渠廢之由也。不治其本。渠未可復。乃議大修故堰。循其舊址。而加增廓焉。其法夾堰內外。俱植松為椿。每於其底。選松之最大者。截為枕木。伏壓其旁。作椿外護。然後兩面依椿疊石。覆土加沙積薪。層次修築。務俾牢實。其東西偏各廣至數尋。而高與闊故堰倍之。又於其上設牽木。隨椿首筍接安放。施以維繫。不使稍搖動。始自陂頭至西城下計十里。按古渠力行疏鑿。必復其舊。由西城渠口入城。至報恩寺東轉而北。會於秀江。凡幾十折。雖坊巷異名。盡改其故。猶可得之髣?。今皆大加開浚。水循故道。清流汨汨。如縈如繞。郊外之原隰坵畦。郭內之井塘池圃。居民飲食滌濯。無弗取給焉。屬比歲夏初雨稍愆期。賴此渠水。自我西郊。田用優渥。邦人聚觀。莫不踴躍相慶。惟是歲月漸遠。典制就湮。使非考驗有據。規畫麤定。其能長如今日乎。爰謀之紳士父老。銓次善後。每月以一耆民六堰長。專理其事。週而復始。凡以時加減堰口偶有殘缺壅淤。即時修補疏瀹。毋俾蔓延。大有損失。則此渠之利賴。可以傳之世世不朽矣。_
重修豫章溝議|張九鉞|賀編1827|卷一百十六工政二十二各省水利三|豫章水利。自唐觀察使韋丹始。贛江受袁蜀二江。洶湧澎湃。至省城東南。分兩支。一支排三洲。循城而下。甚急。潦水衝齧為患。城內三湖。曰南湖東湖北湖。恒氾濫壞廬舍。韋公乃外築捍江隄。長十二里。疏為斗門。置閘以走內外水。曰十門九津。九津者。以洪範九疇五行五事八政五紀皇極三德稽疑庶徵五福名其津也。水患息。民感其德。立祠永祀。其時尚未有豫章溝名。宋時。東湖以北韋公舊蹟就湮。乃開為長溝。甃以磚。自東湖東北隅首受水。引至庶徵津斗門出。始名曰豫章溝。東湖閘口有亭。宋孟太守作碑。文無傳。亭久圮。其舊溝圖。多存世家大族中。勝國甯藩肆恣。侵佔民地為苑囿。溝盡塞。此唐宋以來溝開塞之崖?也。藩國既除。溝地民始居之。大府吏胥。諸營兵卒。又盤踞其上。江湖水不得內外宣洩。積霖暴漲。陷或一月或二月。人蕩析離居。患最烈鄉之薦紳大夫。屢建議思濬復。豪猾遊民不便己。乃倡為形家利於民不利于官之說。紛揚阻撓。守土者疑畏相參。首鼠遷延。屢議屢罷。此又不克重濬之情勢也。閣下剛大正直。公忠體國。有古大臣風力。駐節後。乃為民興利除害。如建各壖閘。清濠溝。次第舉行。稔知此溝關繫甚鉅。虛懷詢問。今新城陳紳守訓。能踵父兄之志。獨力仔肩。呈請疏濬。九鉞適奉調來南昌。閣下昨召至政堂。手出所呈舊溝全圖曰。設官所以治民。苟利於民矣。有患予自當之。惟是攷原委。相形勢。計利害。決成否。闢浮議。秉公無私。以成美舉。此地方官之責。其悉心履勘詳議以上。此千載一時。不可逢之佳會。爰偕陳紳屏騎步行。自五事津斗門起。即有溝。溝底有鐵人九。猶韋公所鑄鎮水患者。溝尾即南湖首。湖中為躍龍橋。過橋學宮右湖盡。又為溝。穿迎恩橋。通東湖。至貢院西牆角。則舊豫章溝閘口矣。溝身及甃磚。闊丈餘。貢院後溝。猶在迤北市。廛外或隱或現。微茫一?。猶可辨。至應天寺左溝。在吏胥營卒園牆蔬圃中。然每有池塘。其首尾溝舊甃磚露出。舉鍤則溝立現。入北湖至毛家橋。溝身全出。__又曲至澹臺門。出庶徵津斗門溝。約計長七里。又查至城外斗門下。即李家山前港。達賢士湖。又下青山湖出閘。會贛江。悉與舊圖相合。九鉞竊謂開溝有十二利。潦水不得衝撼外隄。廣潤寺埠兩門間。商廛貨棧無損。利一。濠外水深。糧艘鹽舟可停泊。利二。湖壩之臺殿學宮貢院龍祠。無灌浸坍塌。利三。溝關闔省文脈。勝國正德以前。溝通時。鼎元宰輔最盛。佔塞後遂少。今脈絡疏通。譬人精神振復。文運必昌大。利四。撫學臬巡諸署積潦。不致撐舟往來。利五。濱湖民得安枕。無沉溺慘。無遷徙勞。利六。闔城人無疫癘瘧痢重膇之疾。利七。流六街之惡。不須歲捎。利八。瓜果蔬菜皆贏收。利九。城外賢士湖淤淺。兩岸田數萬畝。得溝水洗刷。湖水流暢。不壅滯汜濫。民得?穫。利十。溝湖水深。旱可澆灌。利十一。諸湖繁魚藕菱芡。利十二。其利於民不利於官之說。閣下既毅然奮明斷。力闢其非矣。若謂恐外湖潦水倒灌入城。更大不然。江自螺絲港迅流過城。如箭駛。急且險。至青山閘乃平。自五事津斗門至閘。逶連計高三十餘丈。觀城外水勢。即知城內。昨查城外庶徵津口北湖水。涓涓流出。詢土民皆云城水甚高於湖。賢士湖又高於青山湖。青山湖未聞倒灌賢士。豈有二湖。逆湧數十丈灌城者。最不可信。又謂拆毀民居不便。查踞溝上者。不過數十家耳。給以徙費甚易。以數十家之遷移。較數萬家之沈墊。孰輕孰重。又謂溝宜從　皇殿前出者。聞故老云。向曾開掘。流不行至謂不宜陳紳獨任。恐貲不繼。宜檄下各府襄捐。此則忌人專好義名。且思廁名闌入。希分肥。不辨而知其妄也。__九鉞謂陳紳專辦有九便。溝工奏請始辦。　　皇恩必予議?。紳踴躍易蕆事。一便。鉅萬之貲。久儲以待。　　旨下即擇日興工。省零星勸捐。曠日持久。二便。舊溝用?甃。易傾缺。今概用長厚寬石。●鐵固之。三便。省城近鄉石。鬆脆不中用。今石採自建昌山中。堅剛能禦衝刷。四便。所用工作。皆其村農佃民。聽驅使。無喧譁。無逃匿。五便。新城石工趫捷而勇。知土性。善刨掘。不似召募?窳惰民。徒糜食。六便。紳率子弟族戚。朝夕監視。無侵蝕。七便。不用官吏胥徒役。省食用。杜侵冒。少鞭撻。工且迅。八便。應天寺地廣闊。葺破僧寮栖止。出入有禁。竟工無滋事者。九便。收十二利兼九便。官不勞而事集。民不擾而工固。破庸人之論。開豪傑之門。將來遇公事。必有鼓舞興起者。闔省幸甚。千載幸甚。至興工時。嚴查土猾驚擾。防木石偷竊。巡行慰勞。工竣後。立示禁民搬新石。潦時相內外水勢。勘酌閘口洩閉。又地方官所有事。謹詳議於右。冀閣下採擇焉。 _
開黑河議|韓夢周|賀編1827|卷一百十六工政二十二各省水利三|來邑圩田之設。唐以前莫可考。志載始於宋代。至明而益盛。與來安接壤者。其南則滁州和州全椒。東南則江浦。東則六合。皆有圩。繹羅布五百餘里。而水患由始制以來。雖有甚有不甚。至於今未息。考其所自。圩田多居河濱。河不治則水溢而敗圩。其勢然也。河之在和州者曰後河。發源於合肥之黃山。黃山大百餘里。?泉之水皆歸後河。東過含山。黃鶯山昭關諸水入之。又東過和州。雞籠山如方山諸水入之。又東過全淑。武進山龍山鄭山諸水入之。又東與襄水合。又東入滁河。在滁州者曰清流河。發源於州西北之清流沛。定遠之大橫山。來安之嘉山滁州豐山諸水入之。又東過烏衣。名烏衣河。又東入滁河。在來安則發源爐山過水口入烏衣河會滁河者是也。三河之水。總歸滁河。其交會之處。名曰三汊。三汊東流二十里。至張家堡。由張家堡而老鸛嘴。由老鸛嘴而皂河。由皂河而葫蘆套。經六合縣城。由瓜埠口入於江。自三汊至江口。縈紆盤折三百餘里。急流不可徑達。而瓜埠口壅沙逼阻。兩岸多葦蘆。上游水大。不能即洩。隘束奮怒。旁出四潰。沖圩破堤。實由於此。於是別開河道之議興。然卒亦無成功。先是。明嘉靖中。巡撫李公巡案曹公。以圩田被災。因河流細塞。別尋江浦縣浦口鎮黑水河。今名乾河沿西北至滁河。東至大江。長二十里。舊有河跡。中僅隔土岡四里。即朱家山嘴開濬通導。滁河之水。直入大江。無壅溢之患。則圩災可弭。未果行。三十年。巡撫夏公巡按楊公。遂開黑水河。以誤鑿石骨而止。及隆慶二年。來安人王來建議開黑水河。忤巡按張某意。欲難來。發帑金三十兩。令鑿井驗試。試如法。又發金二百兩。令其自開。來言費不敵功。來又無權。不可任。詞語激切。巡按怒。置來於獄。萬歷中。來復上言。事得行。尋以用非其人。冒侵帑金。懼謀。陰阻撓而罷。自是不復言開黑水河矣。我　朝康熙十九年。圩大災。復舉王來議。開朱家山二里未通。__雍正十二年。大開朱家山。用銀二千七百餘兩。旋淤塞。逮乾隆四年。滁州衛守備李之?者。復建議開黑水河。計工條畫。視王來尤詳備矣。其略曰。開河之法。必先測量地勢高下。使源委均平。始蓄洩得宜。前人昧地勢。嘗試以為徼倖。故無功。今測滁河河底至岸高一丈六尺。自滁河之張家堡。南至塘營石橋。長七里餘。地勢漸隆。高五尺二寸。有河渠。水發可通舟楫。疏濬功省。自塘營至查家壩。地勢更隆起。高三尺。有河形。不能通流。自查家壩至徐家壩。地又高五尺五寸。河形泥淤。自徐家?至李家壩。地又高二尺。通查家?徐家?李家壩。凡高一丈五寸。各宜疏深如高數。過李家壩而東。為朱家山。山脊長一里餘九十丈。地勢聳隆。高一丈四尺三寸。統計比滁河河底高四丈六尺。河形中隔。故朱家山尤為黑水河塞障。踰山而東。土岸危竦。夾岸中有乾河。廣僅二丈。上嶮下虛。易於崩裂。兼又異時挑河。負土附岸。一遇霖雨。仍委於河。水道阻塞。詢之土人云。雍正十二年。開河功竣。值夏日雨多。滁河岸及塘營道上。水高五六尺。中隔朱家山。高處里餘。涓滴不可通。倒流衝激。圩田皆破。以此考之。水漲高滁河岸五尺。而朱家山尚未通流。是朱家山又高於水漲之數數尺矣。與測量之數合。朱家山應鑿深四丈一尺。計高於滁河河底四丈六尺之數。所不盡者五尺。?以蓄水。勿使盡洩。至河岸上應開廣六丈。下三丈。西岸乃高崖大路。不能展闢。惟東岸土岡。可以開廣。岡外有大?。運土實其中。可免附岸塌卸之患。如此則朱家山可通矣。自朱家山東至馬家橋。地勢漸下。低一丈四尺九寸。應止濬一丈二尺。東岸開廣六丈。自馬家橋至宣化橋。地勢更下。低二丈八尺。泉水通流。無庸深濬。岸路加闊而已。從此江口廣衍。略無阻滯。凡功費計方僱役。得銀一萬六丈兩。誠能勿?財費。擇能而使之。絕誅索。禁冒侵。庶黑水河可成。圩災可息矣。當事韙其議。然?言如聚訟。無敢決行。十九年。總督鄂公容安憫圩災。詢於有司。或舉李議。乃親履勘。大興工。發淮上之夫數千。以其習河役也。閱兩月工竣。用銀四千四百三十兩。未久復湮塞。於是議開黑水河者。遂言沙土善崩。益畏難不敢置議矣。而論者皆咎任事不能盡如李法。費廉而工減。是以無成功。余嘗以事如金陵。數過所謂朱家山者。按其形勢。誠如李君所言。故採其說。俟習水利者考而行之。若乃議紛而力不繼。適足為後戒者也。__　余既備載開河始末。誠以此河不開。圩田之害末知所止。然二百餘年中。屢舉屢廢。詢之土民。僉云。此非獨地利艱也。亦多陰撓阻之者。?江南貨物轉江北者。舊由瓜埠口抵六合。故黠商豪賈聚焉。若黑水河開。則江南估舶。直達浦口。其道徑便。不利六合商。六合商醵金啖官吏。造言開黑水河。鑿削六合地脈。不便。又言沙土善崩。空勞無益。官吏之墨者。張其聲勢。與他邑爭。故或議而不行。或行而故謬以敗事。總督鄂公開河時。廉其情。取造言者。項械號令工所。?商始狼顧竄匿。卒亦不成。殆天也。又云東去張家堡十餘里。有小河。東南流四十里。可達江。其土白壤無沙。地勢曠坦。易開濬。六合人劉君某訴於邑宰陳公。言百姓願計畝出夫。可不費官一錢而事集。又訴於江甯守某公。江甯守檄縣議。商人聞之大恐。百計阻遏。會劉卒。事亦寢。?開河為農人之利。而商賈圖便其私。農豈商敵哉。嗚呼是言。然彼商者亦無天道哉。_
鳳臺縣溝洫志|李兆洛|賀編1827|卷一百十六工政二十二各省水利三|古稱淮堧沮洳。?地處卑下。淮挾諸山之水而至。彌漫旁溢。其勢然也。縣承潁口下流。淮始出平地。硤石驟束之。既出硤石。又扼黑石山。東至懷遠。又扼於荊塗。驟漲不宣。為患滋甚。釃流引渠。足以殺患興利。而參觀地阞。厥有異宜。疏舉大端。略有三要。淮南之地多宜畜水。原隰交錯。土膏衍沃。因庳就下。股引成渠。水流淫裔。堰瀦灌浸。利饒耕鑿。其要一也。淮北之地多宜瀉水。皋原迤邐。旁比高阜。流潦瓮溢。已成澤國。厥土離斥。不任渟畜。泉潤蒸達。小暵不枯。多穿支渠。潦乃急注。其要二也。濱淮之地厥宜障水。灘灣窊汙。惟虞汎溢。捍防阻堰。岡陸連屬。盛漲不侵。膏壤足殖。其要三也。綜是三則。厥以淮南為上。若疏導得宜。潦可分泄。旱可引灌。利孰大焉。今力穡之戶。畜有塘壩者。雖遇小旱。猶戽救得穫。是能用其利也。若淮北高下二區。不能引水為利。但求免水患而已。縣所處淮南地窄。其得水利為上腴者幾希矣。而所為求免水患者皆是也。雖磽确不齊。亦庶幾圖去患以為利。其具可無豫乎。縣西之焦岡湖董峰湖。東北之錢家湖穆楊湖。皆周數十里。?昔時淮水游波渟匯。漸淤成陸。民今墾殖其中。小漲即淹沒見告矣。夫漫水可隄也。決水可防也。江南之地。卑於淮江。長江之水。盛於長淮。然築圍分圩。堵壩設。遂可以去急患。保永利。是隄防之不可不講也。縣北之薛家集清泉集諸坊。首受蒙境下流之水。稍遇霖雨。則田廬道路。皆被淹浸。災歉屢告。不得深溝通渠。支分宣暢。其患無已。是溝瀆之不可不講也。隄防之利。曰魯村灣大山集壩豐湖二里壩王葉家巷東西壩。溝瀆之利。曰濕泥河裔溝河黑濠河界溝。若乃北山諸泉。可資灌溉者。亦詳考其大小。附而著之。曰磐泉元女泉聚星泉抱雪泉嵐香泉沁月泉洗雲泉渾山泉。_
黃源陂分水碑饒州府志|高擢|賀編1827|卷一百十六工政二十二各省水利三|程伯子在上元。朱晦翁在浙東。俱以興修水利為務。世談迂緩。而二子先之。非卓然不牽流俗者。不能懷永圖也。胡敬齋先生有水利十二策。其目擊鄉邦利病。甚為切要。惜佚矣。然七邑湖山川谷。高下異宜。濱巨匯者。氾濫既無涯涘。灌溉復資桔槔。蓋兩病之。其山邑僻谷。則多不苦水而苦旱。蓄之無地。溉之無具。不能無望于司牧者為今之鄴令白公也。樂平邑東二十一都。去縣治五十里。地名黃源。土鹵田瘠。歲值旱輒不登。居民睥睨其間。每于導水處。畢智角力。百計挖通。必得溉田乃已。及不可得。相與為私?。甚者搆亡命。挺矛。陰賊公?於平原曠野之間。相殺或數十人。獄案滿筐篋。積數十年不可結絕。舊水之訟未已。而新界之爭又起。于是界首之馬。楊林之程。視此黃源之坡。如懸●枝指之著體。痛連于骨髓。而怵於心。不治則日深矣。金侯喟曰。水決則害。引則利。聚斯專。疏斯平。吾為若均平之。于是導大黃源之水。以沛其流。引小黃源之水。以接其派。相高低立石●。恢于塞故水之二溝。分左右而固隄防。建一石於黃源之東。廣四尺以灌程田。?一石於黃源之西。廣六尺以灌馬田。礱石佐堅。輦壞增厚。不數日而功告成。二姓既深德矣。而恐後之人不能守侯之法也。而又恐豪者惡是之病己而欲壞之也。相率請於予。而鑿石以為記。_
上巡撫言渠務狀甘肅通志|王全臣|賀編1827|卷一百十四工政二十各省水利一|唐漢兩渠。甯夏民命攸關。康熙四十八年。蒙飭水利都司王應龍。盡力春工。而令職贊理其事。幸?成效。茲蒙以各渠情形及修濬利弊詢。謹詳陳之。甯夏古朔方也。黃河遶於東。賀蘭峙於西。相距或四五十里。遠者亦不過百餘里。南至唐壩堡之分守嶺。北至威鎮堡之邊牆。僅二百七十五里。延袤不甚寬廣。而所屬甯夏衛。并左右二衛。及平羅所共轄五十二堡。約計田地九千八百二十九頃有餘。其正供除麥饌等項。納銀二千六百五十兩有零外。田土之賦。計納糧九萬八千三百八十餘石。納七斤穀草。并年例秋青草。共三十八萬三百餘束零。納壩草六十一萬零。納地畝銀八百六十餘兩。其湖灘又納潮?銀一千五百九十兩。賦亦綦重矣。況地大半盡屬沙?。必得河水乃潤。必得濁泥乃沃。古人於黃河西岸。濬唐漢兩渠。誠萬世利也。四十七年春。職?任時。值春工方興。親詣各渠細勘。竊查黃河自南而北。其入甯夏之處。兩岸俱係石山。名曰硤口。河初向東北流入硤。不一二里出硤。硤之盡處。有觀音堂石山。昔人于其麓開唐渠一道。至明代。甯夏道汪文輝於右衛之唐壩堡。距渠口二十里。建石閘一座。閘之外建石退水閘四座。正閘下入渠之水。以五寸為一分。止以十分為率。水小則閉塞退水各閘。。使水入渠。水大則開退水以洩其勢。其正閘係六空。西四空為唐渠。兩空為貼渠。每空各寬一丈。唐渠自閘以下。分為八段。合計共長三百二十三里。其貼渠一道。寬三丈五尺。深六尺。至郭家寺地方。分為兩稍。一至漢壩堡稍止。長四十里。名曰舊貼渠。一至蔣鼎稍止。長五十里。名曰新貼渠。此因唐渠正閘之東岸。地土甚高。故別此渠。雖閘分兩派。而實與唐渠同口。蓋唐渠之附庸也。渠兩岸之隄。及堵水之壩。俱名日●。沿●居民。挖小渠以引水入田。名曰枝渠。大者或百餘里。小者或數十里。及七八里不一。各於●上建小木閘。以便蓄洩。名曰陡口。唐渠東西兩岸。共陡口四百三十六道。舊例有田一分者。歲出夫一名。計力役三十日。又納草一分。計四十八束。又納柳樁十五根。此輸將定額也。其或需用紅柳白茨席萁。則於草內折收。名曰顏料。或石灰亦於草內折銀燒造。其草曰壩草。以備於險要處和土築●。及啟閉各閘。堵疊渠口也。樁曰沙樁。或釘閘底。或釘●岸。使土堅固也。渠內水衝之處。必用土草築一墩以逼水。而外用紅柳白茨護之。更釘以沙樁。名曰馬頭。席萁則繩纜之具也。或修理閘底。亦必用紅柳白茨鋪墊。而以沙樁釘之。乃?以石條。使無沖動之患也。每歲河凍之時。將渠口用草閉塞。名曰捲埽。至清明日。派撥夫役。赴渠挑濬。各官分段督催。以一月為期。名曰春工。至立夏日。掣去所捲之埽。放水入渠。名曰開水。開水之後。田地澆灌。其法先委官閉塞上流各陡口。以逼水至稍。其名曰封。封之際。於各陡口仍酌量?水一二分。其名曰俵。迨水已至稍。乃開上流各稍口。任其澆灌。既足。又令至稍。封與俵周而復始。上流下稍。皆澆灌及時也。唐渠貼渠。原灌甯夏左右三衛及平羅所。共三十四堡。田地六千二頃有餘。衛所各官。分段封俵。一歲須輪灌數次。乃獲豐收。至於漢渠。在唐渠之下左衛陳俊堡四道河口地方。距唐渠口三十里。地形低窪。直迎河流。水勢易入。其渠口寬三十一丈。深七尺五寸。明汪文輝於漢壩堡距渠口十二里。建石閘一座。計四空。每空寬一丈。閘外建石退水閘三座。分上中下三段。共長二百三十八里。渠之東西兩岸。共陡口三百六十九道。原灌溉甯夏左右三衛所屬十八堡田地共三千八百二十七頃有餘。後因開導西河。水勢變遷。何忠堡竟隔在河中。各自開引小渠。灌田三十餘頃。今漢渠止灌溉十七堡田地共三千七百九十七頃有餘。其挑挖封俵。與唐渠一例。此渠得水甚易。而又稍短田少。所以通利如故。比年以來。唯唐渠淤塞過甚。濱於廢棄。居民雖紛紛借助於漢渠。不過稍分餘瀝。地之高者。竟屢年荒蕪。而漢渠亦因以受困。__職細按唐渠之大病有三。一苦於渠口之不能受水也。相傳先年唐渠口下河中有一石子沙灘。障水之勢以入渠。厥後灘漸消沒。河流偏注於東。而渠口竟與河相背。其入渠者。不過旁溢之水耳。水之入渠無力。遂往往有澄淤之患。一苦於地渠之不能通水也。唐壩以下。自杜家嘴至玉泉營。盡係淤沙。每大風起。輒行堆積。唐渠經由於此。實為咽喉。向者以風沙不時。旋去旋積。遂相與名曰地渠。?因兩岸無●。與平地等。故名之也。此處自來不在挑濬之例。因循既久。竟致渠底與兩岸田地齊平。甚有渠底高於岸地者。較唐壩閘底約高三四尺。河水汎漲時。入渠之水。非不有餘。乃自入閘以來。至此阻梗。由是旁灌月牙倒沙兩湖。迨兩湖既滿。然後溢於渠內。徐徐前行。不知費幾許水力。經幾許時日。乃得過玉泉橋也。況有此阻梗。水勢紆迴。水未前行。而挾入之濁泥。已淤積閘底數尺矣。一苦於渠身之過遠也。水之入口者。原自無多。而又苦於咽喉之不利。以有限之水。流三百餘里。供數百陡口之分洩。其勢自難以遍給。若遇河水減落。則束手無策矣。唐渠有此三大病。而又加以年年挑濬之法。積弊多端。如渠夫渠草除紳衿優免外。豪衿地棍。及奸胥猾吏。肆意侵蝕。每將百姓應納草束沙樁。折收銀錢。代為買備輸納。名曰包納。草則多係朽爛。樁則盡屬短小。又巧立名色。隱財規避。若橋梁。若陡口。倘有損壞。俱屬官修。乃藉稱須人看守。每處免夫草一二分。名曰看丁。又曰坐免。甚至徒杠亦有坐免。有力盡為看丁。即曰陡口須人啟閉。未聞天下橋梁。俱須人看守也。是渠夫渠草。衹為奸棍之利窟。而渠工已受病實多矣。每年興工之時。並不查明某處淤塞。某處阻梗。量度工程之輕重。酌用夫役之多寡。唐渠自口至稍。止分三工五段。漢渠自口至稍。止分兩工三段。如某工舊例用夫五百名。年年撥給五百。某段舊例用夫三百名。年年撥給三百。工輕之處。夫多怠玩。工重之處。夫寔短少。且催納顏料之役。必故為遲延。及時至工迫。各段督工者。即令挑渠之夫役採取顏料。兩岸園林莊柳。任其砍[伐](代)。微論止半供渠工。半充私橐。額徵顏料。盡被乾沒。而所撥三百五百之夫。亦止虛有其數而已。渠道灣曲之處。東岸高者西必低。西岸厚者東必薄。以高厚者力逼水勢。刷洗對岸也。每年挑濬之法。如夫一百名。止有三四十名在渠內取土。餘五六十名。俱排列高厚岸上。遞相轉運。一鍬之土。經七八人之手。而對面低薄之岸。必不肯加幫尺寸。謂低薄岸底。必有刷洗深溝。恐因加幫撒土填塞。以致高厚者愈增。低薄者愈減。是以每年有沖崩之虞。或水由●底鑽潰。或水由●上漫倒。皆不肯加幫低薄所致也。至渠夫。則止由衛所經承派撥。名曰安渠。贓囑者。派之路近而工輕。貧窮者。派之路遠而工重。且將一段之夫。雜派數十堡之人。聽其自赴工所。管工者莫知誰何。中有逃者。報官查冊拘提。往返動至半月。而一堡之夫。又派數處。必遠至百里或二百里以外。使之奔走不遑。更將撥夫單內。故意填寫錯亂。使之赴各段自行查問。總欲令民不得不致遲誤。以便定取罰工。又各段設立委管渠長等役。俱係用賄鑽營者。一到工所。每人包折夫役一二十名不等。更有豪衿地棍。指稱旁枝小渠。請討人夫數十名。官必如數撥給。實無一名赴彼所請之處。伊等竟折錢分肥。是以額夫雖一萬一千有零。而在渠挑濬者僅可得半。又率以老弱充數。官司查渠。止走大路。委管渠長人等探知。即雇沿途莊農應名。點後即散。甚且預知官司到來。令人夫於渠內挖土。堆積如形。以堆土之高。詐為挑挖之深。使高低莫辨。官司去後。夫役仍將所堆之土。攤平渠內。其運上高岸者。不過數十鍬。其官司必由之處。或挑挖數里。其僻遠不到之處。亦夫役足跡之所不到也。__總因兩渠分為八段。每段至數十里。無一定之責成。無一定之程式。而奸棍折去。夫役因循。延至一月。遂相率而散。其未經挑挖者。雖有十之六七。袛謂工多夫少。付之無可如何。渠道之淤塞。實由於此。職蒞任之初。巡視渠工。見漢渠口之上。有一小渠。名曰賀蘭渠。寬數尺。長十餘里。乃前任甯夏道管竭忠。據居民所請開濬者。別引黃河之水。灌田數頃。職上下相度。見河水直沖渠口。而第苦於口低身小。導引不得其方。莫能遠達。乃請於本道。欲借此渠形勢。另開一渠。以助漢唐水力之所不逮。本道謂此渠曾據士民呈請。上憲委員勘驗形勢。甚有裨益。後以工程浩大。約計用夫萬餘。一月尚不能竣。又慮修理閘壩。需費不貲。遂爾中止。職謂用夫不得其法。雖數里亦覺艱鉅。若量土以計工。量工以計夫。此數十里之渠計日可成。渠若告成。閘壩自易易也。本道乃令職與都司。役用額夫。距舊賀蘭渠口之上三里許。直迎水勢。另開一口。至馬家莊地方。引入舊渠。而擴之使寬。行三四里。至陳俊漢壩兩堡之交。即棄舊渠。而西引水由高處行。以達於唐渠。雖遠至數十里。而莊園墳墓。皆繞以避之。毫無所傷。其所損田畝。盡為除厥差徭。居民莫不懽忻樂役。凡興工僅七日而渠成。不崇朝而?注田間。自來高亢之地。一旦水盈阡陌。婦女孩童。咸出聚觀。驚喜之狀。若有意外之獲。其渠口上距唐渠口二十五里。下距漢渠口五里。乃右衛唐壩堡所屬。東西共陡口一百六十七道。灌溉九堡田地。共一千二百二十三頃。至宋澄堡仍匯入唐渠。本道以此渠閱十數年道旁之築者。今告成於七日。且相度形勢。較王惠民向所勘驗。引水更易。不覺喜形於色。謂移此用夫之法以修唐漢兩渠不難。坐令各渠疏通也。於是於四十八年。竟以此渠聞之憲臺。倡捐俸資。於陳俊堡建石閘一座。計兩空。每空寬一丈。閘外建石退水閘三座。工既成。蒙命其閘曰大清閘。渠曰大清渠。其規模竟與漢唐兩壩鼎峙矣。此建閘之處。乃舊貼渠經由之地。貼渠較清渠高六尺有餘。竟為清渠截斷。職乃造木筧置諸閘後兩旁石牆之上。中更有大木架之。傍橋房之欄。以渡貼渠之水。自西而東。筧寬四尺。長三丈。名曰過水。此不特貼渠無傷。而閘上閘下。水流交錯。波聲互應。風景大可觀也。彼陳俊等九堡田地。乃素用唐渠之水者。清渠既成。則不須唐渠灌溉。其入唐渠之水。可使之直趨而下。而所省灌溉九堡之水。實足以補唐渠水利之不足。不患渠身之過遠矣。況清渠餘水匯入唐渠者。又能大助其勢耶。而唐渠之病去其一。至於唐渠口。則於黃河內築迎水●一道。用柳囤數千。內貯石子。排列兩行。中間用石塊柴草填塞。上復用石草加疊。過於水面。更用大石塊襯其根基。其●寬一二丈。高一丈六七尺不等。自觀音堂起至石灰?止。共長四百五十餘丈。逆流而上。直入硤內。中劈黃河五分之一。以為渠口。口寬至二十餘丈。較舊渠口約高數尺。挽河流東注之勢。逼令西折入渠。是迎水●之力。已能逆水使之高。束水使之急。吞噬洪流。勢若建瓴。不患澄淤矣。而口又加寬。受水實多。渠內之水。賴以倍增。而唐渠之病又去其一。歷年不挑之地渠則多用夫役挑濬。使之低於閘底。以通水路。兩旁復立高厚●岸。使渠流至此。得以疾趨。不致繞道於湖。水行既疾。則沙隨水走。莫能淤積。而唐渠之病又去其一。由是口內洋溢。咽喉無阻。向之唐渠。以有限之水。灌溉三十四堡田地。常慮不足者。今以有餘之水。又省九堡之分洩。止灌溉二十五堡。自無不充裕矣。不須借助於漢渠。而漢渠亦並受其益矣。__至若奉委協助都司挑濬各渠。則革盡從前積弊。唯以新渠用夫之法為例。於清明興工前一月。將漢唐各渠。自口至稍。逐細查丈。更用水平量其高低。如某處渠道淤塞。應挖深寬若干。某處●岸低薄。應築高厚若干。某處工重工輕。應用夫若干。預造一工程冊。於是量土派夫。每夫一口。以挖方一丈深三尺為率。夫數既定。乃自下而上。挨堡順序。至分界處。即用彼堡之夫接工。各照界限挑挖。其夫即用本堡長督率。挑挖之土。俱令加疊低薄。●岸高厚之處。不許妄排多人。致妨正工。其枝渠之大者。往歲於各堡中混派。今則止令受水之民。自行挑挖。夫數或稍減於舊額。而用工則不啻數倍。至餘里及三五里之小枝渠。即算入正渠工程之內。一併挑挖。不另撥夫役。以杜隱射包折之弊。職復每日於渠身內往返巡查。如挑挖不合法者。即責究堡長。工程無包折之弊。夫役無遠涉之勞。而逐段皆有責成。皆有程式。自相率盡力。不敢怠玩。又廉察壩草六十一萬。不無侵漁。特對半減免三十萬有餘。民間有田一分。舊例納草四十八束者。今止納二十四束。以是甯民踴躍趨事。爭先恐後。各渠疏通無阻。●岸又極堅固。所以立夏開水之日。黃河水不加增。而每年開水月餘。水不能到稍者。今不過四五日。稍末即澆灌?足矣。鎮城以北。往年不沾涓滴者。今且?種稻稗矣。甯鎮各渠之情形。及修濬之利弊如此。此皆差員王捷所目擊者也。獨是職革弊太盡。立法太嚴。委管渠長。盡遭革除。豪衿地棍。勢難包折。隱射之弊。俱為清出。枝渠之夫。不能分肥。而奸胥滑吏。歲歲恃渠工以填谿壑者。今且無所施其巧。是數萬生靈。雖云受利。而積年奸宄。未免側目矣。竊思古人之於渠務。額設有夫。力役有期。物料有備。分五工八段。使各盡其力。立法何嘗不善。迄於今。非徒無益。而又害之。總皆趨利之輩作弊於所忽。壞法於不覺。職何人斯。安保其所立之法不即壞於旋踵耶。伏乞嚴飭司水利者。每年以去歲春工為例。而再為神明變通於其間。不使已效之法復致更張。已通之渠復致淤塞。則憲恩直與河流並永矣。_
上汪稼門方伯論渠工書|周錫溥|賀編1827|卷一百十四工政二十各省水利一|甯夏水利同知一缺。奉檄委錫溥兼署。並札詢渠工利病各事宜。錫溥在職年久。頗能悉其本末。請得以書陳之。甯夏古朔方地。漢武逐白羊樓煩。創置此郡。開渠灌田。以至於今。所仰者河流一?耳。有河然後有渠。有渠然後有田。有田然後民得以生。官吏得以治。向無河渠之利。則沙磧耳。?澤耳。民逐飛走而役屬賢屠耳。與郡西北之阿蘭鄯。東南之鄂爾多斯。何以異哉。中外藩籬。相距無幾。而此一州四縣。獨比於內地者。恃有此利也。郡屬皆有渠。而同知所轄。惟夏朔平三邑。所以然者。靈中民自為渠。其利私。夏朔平三邑。同渠而灌。其利公。辦之自民。則民私其田。辦之自令。則令私其民。故巡道總理。而同知專辦。其利病亦往往由此。請言其制。河水自青銅峽入甯朔縣界。釃為四大渠。曰唐來。曰漢延。曰大清。曰惠農。唐渠長徑三百餘里。漢惠次之。清渠又次之。河水始入之地曰渠口。口隨河勢以為翕張。宜寬深。使迎而不噦。吞而不噎。猶食自口入。而後傳於胃腎脊?也。水入既暢。而設閘壩。即古所謂水門。而旁設退水閘。以殺其始入之暴。水小則閉。自是始入正閘。閘六空或二四空。水小全啟。水大不全啟。猶門堂設扉。而時其左右開闔也。渠口之下。正閘以上。置防以約水之入。曰迎水●。土音擺猶隄也亦曰內●。其偪近迎水之處。而湍怒難制者。則築壘以抗之。曰外●。左氏傳云。我若受秦。秦則賓也。不受寇也。故內●之肅水若賓。而外●之扞水若寇。受與不受之異也。石工惟閘壩數處。渠口至正閘。疏濬工也。內外●。築作工也。此近河要害之處。工大而重。正閘以下至稍渠之經流。鏟?淤滯。皆疏濬工。補綴墀身。皆築作工。地勢平衍。工小而輕。雖輕而多。外此支渠數百。經緯繡錯。皆有旁閘。有墀。則其地受水之民自為。不在官修之數。雖然有厄於天。有厄於地。有厄於政。何謂厄於天。河流汛洑無常。有時水涸。入閘僅若綆縻。不足以資灌溉而民病。夏秋暴漲。漫口潰●。以及民田。公私勞敝。而民又病。是之謂厄於天。何謂厄於地。涇水一石。其泥數斗。以溉為糞也。郡河衝沙而行。隨挑隨壅。久即為患。又古有竹楗石翣木龍水匱等法。所以固隄。甯夏沙塞無土。根空不可著。其築●也。束累萬。寸寸結之。臿土其中。水濁沙浮。以浮裹浮。如然。水盛侵●如●。不固則漂去。此之謂厄於地。若夫厄於政者。又有三焉。查唐漢渠。徵草皆十二萬以上。惠渠八萬七十餘束。清渠二萬五千餘束。樁稱是。皆計畝起科。同知十月開徵後。花戶赴渠運送。轆轤不絕。而監兌之書役。浮收折收。盡操其手。外此有本官供億費。巡道同知家丁行查費。巡道渠書差查費。皆出於草束。名曰收草。實縱之賣草。明春堵築。草方大屈。民不敢言。●之不固。抑有由矣。厄一。歲清明日修築起至立夏日止。工一月竣。四渠幾二萬人。同知主修。監督官十餘人。排列各渠閘前後。正閘下則分段疏濬。工重者。簡習事生監督之。曰工員。輕者。以其地渠長督之。而官亦有分段者。夏朔二令。則視上官所至。供張行廚。廩其傔人。同知自食其所徵。折色錢仍分賚委員。非不贍也。常例官與民均勞。單騎減從。視工段夫役多寡勤怠。以定工員渠長賞罰。而比來官之行查。喜怒皆家丁主之。牽率若傀儡。名曰查夫。實縱之賣夫。官查一度。則夫減一分。刳浮鏺淺。隨力苟完。厄二。春修既畢。擇日開水。於是有封水之例。大渠稍遠。而支渠稍亦有絕遠者。不封則為口民所遏。稍不得至。每大渠。同知差役十數人。支渠一二人。或三四人。若輩得票。視猶己物。羊狠狼饕。恣其咀吐。名曰封水。實縱之賣水。錫溥嘗因稍民噭訴。行水至豐登豐盈等堡。則應封之口。皆已大開。上潦而下渴。偵其跡。方嘯聚富室。飲啖淋漓。乃縶而搒之。如此非一。然其爪距四布。究何所補。厄三。嗟乎。渠之有政。非以節宣天地之過不及哉。藉是三者不受厄於吏廝之手。草足於廥。以之築作必固。夫足於鼛。以之疏濬必深。水足於灌。以之樹藝必博。厄於天厄於地者。政足以濟之。厄於政者。天地無如何也。__錫溥治朔五載。竊見每年春修後。一轉瞥間。渠警至。徵夫調草。電掣風馳。老壯疲於邪許。芻糧盡於板幹。即其幸而得水。幸而有年。完破補敝。得不償失。況不得水之民耶。然自渠干多故。為邑令者。果能出其身以扞百姓。猶可隨宜補苴。不然。一役興。又皆挾官為買賣具矣。故政雖有專管。非令所當謝也。甯夏農田磽瘠。春初?發。皺面如霜。開渠水澆一過。名曰淌田。淌猶盪也。謂滌其鹹潮也。又風沙起。則壓隴成潬。歲收。?氣薄而沙少者。畝可一石。?重沙積。苗稚而夭。豆釜不登。而額賦以畝斗二升為率。耗羨如例。銀有地丁。草有額征採買。此外則皆渠賦。百畝之家。口食常乏。下戶春耕。即貸糞種。腰鐮甫畢。瓶無斗儲。是以家有逃丁。國懸逋賦。前史言水利者。如鄭白二渠芍陂鴻隙離堆六輔之利。頌美前古。然皆土膏厚。隄閼堅。難創易因。有成無毀。甯郡則穴天於荒。爭地於險。瀹泲於鹹。撇波於磧。用力多而成功少。重以渠政不節。日朘月削。一勺之水。歲抵銷金之鍋。是以他郡之渠害不敵利。甯郡之渠利不敵害。然自漢以來。民生於此。官治於此。而俗又有小江南之目。謂渠非利。必且目瞋色變以為妄言。豈知空名為累。役煩賦重。有甚於甕敝而瓦裂者哉。又乾隆四十五九等年。大修渠工。借動帑項九萬餘兩。攤渠戶還?。展限至今。三停徵一。查此項實修之費。不及三萬。餘皆前官瓜分冒銷。今事在十年前。無憑爬剔。徵比累民。考成累官。此尤政之大蠹。足動仁人君子惻然之感。錫溥一介末吏。材駑質下。素無所以噢咻於民。唯是數年來疏濬築作封●事宜。既嘗親與其勞。而於家丁書役弊端。亦間有糾正。竊謂同知一官。獨有水利。所隸書役之多。亦專為渠而設。如前所陳三弊之顯然者。非盡不知。民怨所叢。亦非盡無發覺。但吏廝皆城舍依倚。而官或無廉明素望。足以鎮壓其邪心。遂至上下相蒙。以成百年不可治之痼疾。主是事者。獨有自清其心耳。心清則有以格於上下之交而堅明約束。雖未即清廓一旦。其弊當為之衰止。惟進而教之。幸甚。_
丹河難濬疏雍正十一年|署陝西巡撫史貽直|賀編1827|卷一百十四工政二十各省水利一|本年八月。准戶部咨湖廣督臣邁柱。奏請疏濬荊子關至龍駒寨一帶河道。經廷議。交臣相度情形。乘此冬月之時。估工動帑。以垂久遠之計。以紓輓運之勞。臣遵即檄委潼商道商州知州等。前往龍駒寨荊子關一帶河道。相視地形。詳觀水勢。勘丈灘口。估計工程。隨據該道等繪圖繕冊。詳覆前來。臣細加查核。只就見在河身平淺之時。量為疏濬。計用夫匠三十五萬一千六百九十工。合動帑銀一萬八千三百九十三兩。臣仰體　　皇上利濟民物之懷。建萬世平成之績。敢不悉心籌畫。以為一勞永逸之圖。但河道實有難于疏濬之處。敬為　　皇上陳之。伏查秦省商州所屬之龍駒寨。至河南之荊子關。中間一水。名曰丹河。西源秦嶺。南匯浙川。夾乎兩山之間。乘其上流之勢。紆回曲折。經途有三百七十里之遙。湍激奔騰。灘流有一百八十處之險。無旁支以蓄洩。無他道以疏通。其最險者危巒陡削。巨石星羅。飛瀑狂瀾。衝沙走礫。工匠無駐足之地。斧斤無鏟鑿之方。次險者。水溜稍平。而汙沙壅塞。山根稍遠。而亂石縱橫。欲將淤沙挑挖。則河泓一線。無隙地可以容沙。欲將亂石搬移。則壁立兩崖。無平原可以疊石。若聚沙於山腳。則怒濤一刷。沙仍壅滯於水中。若積石於河干。則高浪千層。石復漂流於灘底。況夏秋之間。豫陝兩省農民。均藉丹水灌田。各處築堰蓄流。涓滴不容滲漏。唯餘中泓一線。輓運實難。至若積雨之後。山水驟發。田間各堰盡開。百谷奔流。頃刻水高丈許。此時衝斷縴路。人力難施。徒步者尚裹足而不前。操舟者益望洋而驚阻。所以自古迄今。丹河之水。聽其自然。設有輓運之事。惟當隨時疏濬。從無永遠通利之方。在督臣邁柱此奏。原為運道民生起見。意非不善。奈伊遠在楚疆。未能洞悉其形勢。臣身當職守。豈敢昧冒以經營。訪之土人。參之輿論。皆曰天定。人力難施。臣何敢罔卹民勞。虛糜國帑。再查督臣邁柱所奏。原為輓輸楚米起見。但臣前因楚米水陸輓運。均屬艱難。曾經奏請停運。并請於豫省之河南府及陝州沿河各屬。積榖二三十萬石。以為陝省源源接濟之用。業經奉　　旨俞允。欽遵在案。是此後現有豫省積穀。可以就近輓輸。不必再運楚省之糧。則疏濬此河。尤屬可緩。伏祈　　皇上俯准停止興工。則民力不至徒勞。而國帑亦可節省矣。_
修理鄭白渠石隄檄|陳宏謀|賀編1827|卷一百十四工政二十各省水利一|涇陽之龍洞渠。即秦時之鄭渠。漢時之白渠也。當日原係將涇河渾流。引入渠內。由高而下。灌田甚多。迨後涇水激湍。河流日下。漢唐宋以及元明。遽于上流鑿石引灌。明初渠口屢改。涇水不能仰注。水利漸微。成化間。始於王御史渠之上。從山根鑿成一渠。深者百餘尺。淺者五六十尺。歷十有七年乃成。全仗沿山大小泉眼數十。從石縫噴湧而出。下注渠中。本朝于龍洞之後。築隄截水。乃名曰龍洞渠。自此以後。不但田不能藉資涇水。并須處處防護涇水。不使入渠。方免沖塞。雍正乾隆年間。請動帑修築石隄。挑濬渠身。無非防涇水入渠為患之計。自築石隄以後。涇河水漲。仍有沖隄塞渠之患。危險堪虞。本部院親臨查勘。現在渠身。已非復鄭白之舊。渠中一泓清水。與涇河渾流。僅隔一線。渾水一入渠中。清濁不敵。立見淤塞。為今之計。涇水不能引灌。毋庸計議。石岸之易于沖陷。首宜嚴防。現在石岸僅堪容足。有如築牆堵水。高亦難免水漫。不但渾水有時內沖。渠中清水。尚且外滲入河。危險之形。宛然在目。倘此一線石隄。稍有疏失。源頭阻塞。全渠即歸無用。趙家橋之沖成深坑。亦將阻塞渠流。數千年之水利。相傳至今。四州縣之民田。久資灌溉。歷年修築。已費多金。前功盡棄。可惜可慮。查現在石岸外。尚有灣曲坦坡。又係亂石。形非陡立。勢非頂沖。就勢加築。便可堅固。渠中泉眼。加以疏濬。渠身淺處。加以挑挖。則渠水尚可比前旺盛。點滴皆為民利。事關經久水利。難任因循坐廢。仰司官吏遴委熟練之員。會同西安府暨水利廳。逐節查勘。細加相度。將石岸單薄之處。加幫寬厚。卑矮之處。加高數層。渠水滲漏之處。細加堵塞。泉眼所在。加以疏通。渠身汙淺之處。再加挑濬。幫築之處。或用石條。或用碎石。或加土築。挑濬之處。或用民力。或動歲修。趙家橋作何鑲護。逐一估計。繪圖貼說。確切定議通詳。以憑核奪請修。此時估定請項。秋冬之間。正可興修。庶免臨汛危險。四州縣民田。又得早資灌溉。均毋勿視。_
寶雞縣惠民渠記|喬光烈|賀編1827|卷一百十四工政二十各省水利一|功莫便於因利。事莫患於畏難。不知其利而不能用。是為棄利。然知其利而不能用。則畏事之難而因以墮其功。非令長所以為民計也。予初宰寶雞。至邑之李村。見其中民田數百頃皆平壤。然傍無水澤。唯資雨於天。設歲旱乾。即盡為赤土。種無穫者。私計縣北鄰汧陽。汧水自北而南。行六十餘里。東流入渭。汧性甘而肥。農人引以溉田。利尤溥。思渠引以澤李村之人。顧濱汧西岸。皆崇岡峭壁。土石雜襲。若障若扞。勢不可得。予以為鑿石穿土。溝而深焉。水當遂可引。因集掾吏父老計其事。咸曰是誠甚善。然明時鳳翔守常議請為渠矣。終以費煩輒止。今誠欲為之。恐從事甚艱。而效且難必。予告之曰。計者事之本也。需者事之賊也。故為者常成。行者常至。且吾所以不憚勤勤而規此者。誠見役雖煩而利實多。苟必以難為畏。是議阻於明時者。功復廢於今。將聽此數百頃者而長為槁壤。豈予所以為民計哉。乃召工徒。期日勇穿之。日任工六十人。顧費無所出。則取俸錢給其傭值。李村人聞之。亦大喜曰。縣大夫為我如是。相率供其飲食焉。始乾隆庚申仲春。訖壬戌之冬。凡三年而渠竟成。其所開石渠。高五尺廣三尺。石既盡。屬於土渠。計石渠為丈八百。土渠高五尺廣六尺。計土渠為丈一千三百餘。合凡二千一百餘丈。汧水之流大入以達乎李村。所為數百頃者。既悉溉且潤。其傍田雖甚旱無恐。先是。功且半。鑿石將盡。有石如夏屋。高出而狀圓。號龍一頭。蓋土俗所名。李村傍居人。謂其里風水所屬。爭前相撓。予不欲與強。假言龍得水則活。於汝尤益。且鑿之而汧流南迅。汝得置水磨其間。因以致利。不愈善乎。其人皆喜諾曰。唯邑大夫命。乃鑿其左方。中空空然。更右鑿之。試灌以水。水盈而溢。如瀑布下垂。聲潺潺響山谷。觀者以為奇。既而功大竣。以告於府太守羅公。鍚其名惠民。李村人與邑縉紳父老咸謂不可以無記。夫是渠之穿。議始前世。然以其難而卒罷。而幸成於今。予豈敢因是自以為功。顧唯決於始而勿怠於終。不以勞自惜。而忘其艱且煩。以致民利。使歲不能災。而耕者樂飽。則庶幾予之所以為心。是役也。歷時月凡三歲。任傭幾數萬人。而予所捐捧金。積算亦甚鉅。其受事而往來董役者。益門司巡檢徐廷杰。與有績焉。因併書於石。_
惠農渠碑記甘肅通志|工部侍郎通智|賀編1827|卷一百十四工政二十各省水利一|黃河發源於崑崙。歷積石。經銀川。由石觜而北。繞鄂爾多斯六部落。入黃甫川。逾潼關。會泗沂。合淮歸海。源遠流長。而朔方一帶。導引灌溉。厚享其利焉。獨查漢託護地方。沃野膏壤。因漢唐二渠餘波所不及。遂曠為牧野。我　　皇上軫念甯夏。為邊陲重鎮。建新城。設將軍。領兵駐防。　　特命侍郎臣通智。會同督臣岳鍾琪。詳細踏勘。嗣　　命臣通智偕侍郎臣單疇書。專董是役。復揀選在部道府州縣十五員。　　命赴工所。分司其事。又奏請調取守備官弁武舉等十有二人。共勷厥工。乃相土宜。度形勢。以陶家觜南花家灣為進水口。近在葉昇堡之東南也。黃流自青銅硤口而下。支派分流。至此而滔滔汨汨。順流遠引。足溉數萬頃之田。其渠口石子層累。底岸維堅。由此而東北。遍歷大灘。擇地脈崇阜處。開大渠三百里。口寬十三丈。至尾收為四五丈。底深丈一二尺以至五六尺不等。高者窪之。卑者培之。引入西河尾。並歸于黃。建進水正閘一。曰惠農閘。建退水閘三。曰永護。曰恒通。曰萬全。節宣吐納。進退無虞。設永泓永固暗洞二。以通上下之交流。設彙暗洞一。以接漢渠之餘水。正口加幫石囤。頭閘堅造石橋。則渠源不患沖決。特建尾閘以蓄洩之。外累石節以鞏固之。則渠稍可以永賴。大渠口以東。俱引灌大渠水。其田勢高處。刳木鑿石為槽。以飛渡漢枝渠之水而東之。仍不失其已然之?。西?渠尾以南。直抵渠口。其西岸不能歸暗洞之小退水。特?獾洞。放之大渠一帶出之。亦絕無漲漫之患。任春葉昇二堡。為往來孔道。於正閘復造橋房。旁列數楹。可為守者居。兼為行者憩。建龍王廟。立碑亭以記工程。並壯觀瞻。沿渠之橋二十有二。西河之橋十六。行旅往來。賴以普濟。其枝渠四達。長七八里以至三四十里者百餘道。均作陡口飛槽。而戶口人民。沿渠又各制小陡口小獾洞千餘道。以相引灌。自此溝塍繡錯。二萬餘頃良田。無不霑足。于渠之東。循大河涯築長隄三百二十餘里。以障黃流泛溢。於渠之西。疏通西河舊淤三百五十餘里。以瀉漢唐兩渠。諸河減水各閘。旁建水手房四十二所。以司啟閉。遍置塘房三十七處。稽察邊汛。而大渠長隄以至西河。兼恃防護。渠隄二岸。俱夾植垂楊十萬餘本。其盤根可以固●岸。其取材亦可以供歲修。至於東北隅一帶。其地尤廣。其土尤沃。改六洋河為渠。一百一十餘里。以佐大渠所不及。奏請建縣城二。其一在田州塔南為新渠縣。其一在省嵬城西為寶豐縣。立縣令以膺民社。設通判以司水利。建學校以育人材。置營弁以備防汛。移市口于石觜。漢夷皆便。建城堡於山後。守禦相資。茲役也。蒙　　皇上特頒帑銀十六萬兩。以為工匠車船一切物料之用。纖微不累於民。肇始於丙午之孟秋。工竣於己酉之仲夏。向之曠土。今為樂郊。復蒙　　皇恩廣被。又頒帑銀十五萬兩。以為招徠戶口恒產耕種之資。由是億兆歡呼。爭先趨附。闢田園。葺廬舍。?雲遍野。麥浪盈疇。勤耕鑿者歌　　帝力。安隴畝者頌高深。奏之　　九重。錫以嘉名。曰惠農渠。遐陬赤子。盡戴光天。邊塞黎民。欣逢化日。誠　國家萬年之基。而民生世享之業也。爰立石而為之記。_
汾渭通船并募水手疏陝西通志|鄂海|賀編1827|卷一百十四工政二十各省水利一|伏惟我　　皇上軫念民依。籌畫地方。至詳且悉。向因山陝不通河道。間遇荒歉。輓運艱難。去歲　　駕幸西安。路經晉豫。省方問俗之餘。相度山川形勢。以汾渭兩河。直與黃河相通。而河南府居於各省之中。水路四達。截?漕糧。積儲備用。倘山陝需糧。即可修造船隻。由黃輓運。若三門船不能上。亦可造船剝運。由汾渭以抵山陝。我　　皇上聖明洞照。睿略淵深。凡有可以利民生。籌積貯。無不處置盡善。纖悉無遺。所以創萬年經久之模。而不為一時權宜之計也。除遵　　旨查勘三門情形。已經會疏題報外。臣考諸記載。渭河源流。綿長一千九百里。發源於臨洮府渭源縣之鳥鼠同穴山。不過山澗細流。直至鳳翔府寶雞縣之到底地方。始成平川。自到底東流至華陰縣之三河口。投入黃河。古所稱秦川八百里者是也。向可通行船隻。利濟甚普。今皆湮廢。但查咸陽以東。現在買賣煤米往來客船。而咸陽以西。船行絕少。恐有淤墊。臣仰體　　皇上疏通河道。裨益商民之至意。自會勘三門回署。即前赴寶雞。則由陸路。自寶雞回省。則水陸間行。一路查勘。惟寶雞之郿縣一百四十餘里。雖河面甚寬。水勢亦不甚溜。但水落之時。重載難行。而郿縣以東。河深水平。行走重船。並無阻塞。臣查渭河西至鳳翔。東至潼關。由渭入黃。由黃入汾。則可抵山西之平陽。即或三門水溜。客商不敢冒險。而汾渭兩河。可通船隻者幾二千里。然往來之行旅商賈。多捨水路而就陸路者。皆因陝西之船方頭平底。無柁無篷。而水手又不善於操舟。順流尚可日行五六十里。逆流則挽拽而上。止可日行二三十里。舟行遲滯。多費時日。不如陸路利便。所以舟行者甚少。臣思河路行走。必船隻快利。水手熟練。商民便於往來。方能疏通河路。臣同督臣博濟。當酌量捐資。於江南等省僱覓造船良工並熟練水手。量水性以造船。裝柁置篷。使本地匠人土民學習演試。如果利便可行。令民船亦照式修造。倘陝西收歉。需用河南積儲糧石之時。即可將商民船隻僱覓輓運。並可不必另行造船。且汾渭之河路疏通。漸次或可通黃。俾商旅人民。均沾利澤。以仰慰　　聖天子愛養元元之至意。_
涇渠志後序|王太岳|賀編1827|卷一百十四工政二十各省水利一|溝洫廢而後水利急。水利之為言。非古也。余觀秦漢以來。言水利者。鄭白渠最著。少時讀司馬遷班固所記。意甚偉之。已而見涇陽志。則二渠者壞廢已久。後有繼作。勞費尤鉅。至乃農民呼號陳訴。願棄利以弛役而不得者。何也。比年吏關中。嘗一再至中山下。行求鄭白之故蹟。而觀宋元明所穿鑿。則夫成毀之繇。工拙之效。誠不待考而知。縣志所言。皆有驗不妄。然後歎古今相傳。耀於其名而不察其實。徒見其利而不知其害者。何多也。遷固所記。自鄭國白公鄭當時外。尚有河東守番係請穿渠引汾溉皮氏汾陰下。引河溉汾陰蒲?下。度可得五千頃。穀二百萬石以上。天子發卒數萬人作渠田。數歲河徙。渠不利。田者不能償種。久之河東渠田廢。其後又有莊熊羆請穿洛溉重泉以東萬餘頃故鹵地。可令畝十石。於是為發卒萬餘人。穿渠鑿井。深者四十餘丈。往往為井。井下相通行水。水頹以絕。商顏東至山嶺十餘里。作之十餘歲。渠頗通。猶未得其饒。由是觀之。渠之難成。亦可知矣。兩史具書其調發之眾。興作之久。言事者之無效。?所以深致其意。以戒人之妄言興利。何其婉而彰也。後之讀史者。不能曉知古人著書之微旨。獨好偏舉一時之利。以相夸慕。於是鄭白渠遂為喜事者之口實。而豈知天下之利。難成易毀。尚有出於史傳之外者哉。曩者畿輔旱。部使者下令勸民穿井灌田。郡縣官吏分出督視。往來趾錯。吾鄉胡氏獨為大井?甃者以十數。井值三萬錢。既成。而灌利良沃。而他井皆穿土善崩。竟廢無用。後皆督治之。而民以假貸穿井。前困久矣。及是相率乞免。乃止。夫井利人人知也。一鄉之人非其知盡出胡氏下也。然而為之不成。則官事之與民事難易相百也。故為政者。舉動不可不慎也。且夫利所在。雖立法禁限之。猶且不能止遏。若其熟視而莫肯趨者。苟非其土之所不宜。俗之所不習。則其力之所不膽焉耳。而上之人噭噭焉。朝下一令曰。力爾菑畬。莫下一令曰。勤爾蠶織。彼民者未見有絲髮加益於吾事也。而徒見符檄之驚怛。召呼之促數。酒漿贈賄。日有百需。而百姓固已怨矣。若此者非徒不適於眾情也。則又不度己力之所任。蓋漢之時嘗傳循吏矣。農桑教化。其民親之如父母。豈有他謬巧哉。愷悌出於性成。而經營之才。足以副之也。然亦幸其時去古不遠。法令省約。訟獄稀少。吏得從容一意。以自親於民。而周知其便利隱曲之事。又自丞尉以下。若曹掾書史馭吏亭長門榦街卒游徼嗇夫。皆以儒生學士為之。行可以備察舉。而才可以至公卿大夫。以之分務宣化。而無壅閼撓抑之患。是故上之誠意足以及民。而民之奉令。無不曉然明白。以悅從其上。夫是以教易行而事辦治也。後世不然。官政紛於簿領。吏能疲於聽訟。州縣之吏既不能日與百姓相見。凡所舉事。一以文具相承接。而所任使。乃不出乎經承隸皁與鄉里保甲之長。類皆閭里小人。悍黠嗜利。頑詬無恥。日同官府點僉。與其輩曹舉手相慶。符紙一下。驚擾四起。如是而欲與之共民生之大計。則亦何澤之能究。何功之能集哉。是古之言清靜甯一之治者曰。去其害人者而已。以為無害。斯所以利之也。又曰去其太甚。則雖祛害猶莫敢輕遽爾也。至於興利。則曰利不百不變法。非惡利也。誠以利在而害將隨之也。抑又以為生民日用之事。而恃以官符之法。則亦鮮有不害者。故慎之也。利民之事。誠無若鄭白大也。司馬班氏之書。與千載之口相傳者甚著也。然而故蹟之日非。與繼作者之勞費。世未有知之者也。崩隤接?於前。而鑽鑿尋續於後。大役頻興而困黔首。既盡其力。又耗其財。何其忍而不德也。至於渠堰必不可固。涇水必不可引。而三原有妄男子者。方且詣闕上書。亟以鑿銚兒觜是請。向使其說果行。則亦不數年而又且議改矣。不務適水之宜。而亟移其地以事穿引。北山之石。庸可盡乎。__今夫龍洞非瓠口之故區乎。其視鄭國白渠為之難易。利之暫久。豈不較然易見乎。然必待之今日。而後農民得釋其勞費之苦。而安于灌溉之樂。而不知昔之人。實嘗親出此泉於手足之下。而莫能專收其用。是何也。狃于秦漢引涇之舊而不思變計也。此徇名而不求實。見利而不計害者故也。嗟乎。盡心民事。而孳孳興利去害之是急。此宜非賢豪者不能。然而不知清靜無擾之理。以不審於利害之數。弊常與俗吏等。而況挾其喜功好名之心。輕以民力為嘗試。矯伐一時莫就之功。而貽他日無已之累。若明之項襄毅。此其可以為戒者也。嗚呼。余於涇渠利害。論之詳矣。後之君子。可以攷焉。_
涇渠志論|王太岳|賀編1827|卷一百十四工政二十各省水利一|謹按秦鄭國漢白公宋豐利。及元之御史新渠。明之廣惠。與今龍洞渠。涇陽新舊志。皆云名殊而實一。其說非也。鄭渠東北行。合冶谷清谷濁谷及薄臺石川諸水。逕富平蒲城以達同州朝邑。史記所謂並北山東注洛。而徐廣謂出馮翊懷德縣者是。白渠東南行。循涇水。逕高陵臨潼。以注於渭。故漢書云尾入櫟陽是。此兩渠所逕。本不同矣。鄭渠在唐時僅有故道可攷。而宋代遂云不可復。今更無遺蹟矣。白渠雖至今不廢。然自宋熙甯大觀間。鑿中山。引涇水。東南與小鄭渠會。下流二十餘里。乃與白渠合。則是古今所通號為白渠者。乃在三限口以下。而其引水出中山口者。了非當時故蹟。則白渠亦廢久矣。宋渠北移白渠口上五十餘步。元渠又移上豐利渠北二百餘步。明渠又上御史渠北里餘。皆承前代廢蹟而更張焉。非因之也。今之龍洞。雖仍廣惠之舊。然昔本引涇入渠。今乃即山瀹泉。昔以引涇為利。今更拒涇使不為害。制置既別。功用亦殊。安可混而同之。世之論者。不惟其是非利病是辨。而欲驅今就古以相傅會。太史公所謂無異以耳食者也。若夫穿渠之勞。可數而知矣。鄭白之工。史不詳其本末。然韓本謀罷秦。秦覺而至欲殺鄭國。則是果足以罷之也。史記平準書。漢書食貨志。皆言番係穿汾河渠。鄭當時鑿漕直渠。朔方亦作溉渠。作者各數萬人。歷二三期而功不就。費亦各以鉅萬數。白渠之工。詎下于此。宋之渠。以工大而罷者數矣。中間嘗調發丁男萬三千人。屬孫冕督治。而不紀其成。其後豐利渠?而成之。而工作已更三歲。元之御史渠。火焚水淬。鑿石尺。直至金二兩有半。積工十四萬九千五百。然且三十餘年而功未成。明之廣惠渠。五縣民更番供役。成之以十七年之久。而鑿不甚闊。泥沙壅塞。雖成無用。是何用力多而成功少也。又況召匠貼役。繫椿起堰。下至梢椿笆棧麻鐵苫索。一切出之於民。民益蕭然煩費矣。宋疑曰。造水堰。凡用梢椿萬一千三百餘。歲出於緣渠之民。夏潦堰壞。秋復率民葺之。數斂重困。無有止息。元史曰。奉元亢旱。五載失稔。人皆相食。流移疫死者十七八。今差夫又令就出用物。實不能辦集。涇陽舊志曰。五縣民八月治堰。九月畢工。截石伐木。掘泥輓土。入水置囤。下臨不測。十月引水以達。來歲入秋始罷。已復作役。寒暑晝夜。不得少休。加以官府程督。條約禁限。瑣屑尤甚。近年水脈艱澀。沾潤益寡。民或上訴。願弛其利。以免劬瘁。有司以故事恒規。不敢輒許。後志曰。自谷口入山。峭壁高巖。陰?慘栗。絕少人居。宿頓無所。每夫分領一工。身入洞底。掇石爬泥。常須兩三人在上。為之引緪轉送。數人而食一工之食。豈能宿飽。五縣相去或數十里或百餘里。往返奔命。勞怨可知。嗟乎。穿渠本以利民也。而民之勞費至於如此。非以愛之。實以害之。朝廷本意亦豈如此乎。今之龍洞。則明之廣惠故渠也。渠之水。則山下之散泉也。因其已成。不別事穿治矣。收其汎走。不更勞陂堰矣。於是決疏泥淤。完治隄岸。不過費縣官錢數千計。而此數十泉者。固已沖瀜浩衍。以畢輸於渠。而流潤於四縣。以視昔人鑿山堰水。力愈勤而謀愈拙者。豈特事半功倍而已。若乃役由私僱。而無調發期會之煩。官自購材。而無料率抑配之擾。役興而人不知。豈非萬祀之永賴者乎。然是泉也。項襄毅實嘗鑿而出之。而龍洞以南。眾泉並列。則尤非旦夕之所可得。__然而昔之人莫有為之計者何也。引涇之利熟於耳。而盤固於胸臆。雖有他便利至於倍蓰什伯。而莫與易焉。是故交臂而失之也。嚮使蚤知變計如今日。則將遠引深閉。以拒涇而不暇。尚何穿山治堰。亟困其民而不已哉。是故古人之法。不善用之。或足以敗。而善為理者。酌劑變通。雖其陳?敝政。而常能因敗以為功。雖然。今日之計。亦有當急者。曰謹視隄壩而已。隄之作。亦在項襄毅時。厚則七尺。崇止二尺。然更百數十年。而其功不壞。雍正時始增高二尺。亦數年無恙。乾隆二年。通判羅國楫請於臺使。又增高五尺。未二年而涇水大至。隄竟毀。其後易知縣唐秉剛繼治之。以乾隆四年十月隄成。至八年六月又毀。是何也。隄崇二尺。至不高也。而七尺之徑則已厚。其用但以障泉而不以捍涇。昔人比之布?於地。水至則湧而過耳。後之增砌。至於九尺。而七尺之厚無所加。非獨不加而已。層累之形。豐下而削上。比至其顛。纔有三尺。如是則形單地危。而其禦大水也無力。而是水也。挾其暴盛之氣。出於兩崖之間。?隘束急。無所發怒。適與隄遭。則囓抉掀豗。以圖一逞。不幸而授以尺寸之隙。則崩潰遂不可止。勢固然也。是故治隄之法。苟欲崇之。則必厚之。不然者毋甯卑。卑而涇水入焉。雖足以淤渠。待其過而搜剔爬梳。一日夜之力耳。高而不厚。則水之漲發無常。雖更增之尋丈。猶未能使涇不入也。而崩潰之患。其費必鉅。又需之歲月而後完。使百姓坐失數時之利。故曰毋甯卑也。此有司之所宜知也。諸壩之制。惟洞口為非宜。聞之故老。順治間。金漢鼎實始為此。乾隆二年之壩。特因之耳。金之始為渠。?猶覬覦引涇。既而知其不可引也。而見洞中之泉。亦足以會眾泉。資灌溉。於是始慮濁涇之敗泉。而置壩以拒其入。顧猶低徊顧戀。僥倖于涇之萬一可引。而姑?洞口之跡。以不沒其舊。此惑者見也。夫洞口之鑿。欲引涇也。然而常時則涇不受引。比其漲盛而濁污。乃足以敗泉。然則洞口者。揖盜入室之計也。自順治時至於今。又百餘年矣。涇流去渠口又益下矣。渠泉之為利較然明矣。此其與涇誠有不兩存之勢。尚何洞口故蹟之足?哉。謂宜毀撤此壩。以巨石堅塞洞口。視其損敝而時葺之。使濁涇不得涓滴入。洞泉不得涓滴出。則壩之北尚有泉二三孔。可以益渠。以大其利。所謂拔本塞源。計無有急於此矣。若大小退水槽。兩閘水磨橋。大王橋廟前溝渠右各壩。皆清濁之要限。出入之巨防。並須官自檢察。不以寒暑輟按行。不以細小廢賞罰。持久不懈。功利滋多。此日計不足月計有餘之道也。_
漢中修渠說|嚴如熤|賀編1827|卷一百十四工政二十各省水利一|西北渠利。其為水田種稻。惟甯夏漢中。若秦之鄭白渠。灌麥粟而已。今亦無存者。甯夏地極高寒。漢唐兩渠所藝稻。灑種以利速成。收穀甚薄。漢中之渠。創之蕭曹兩相國。諸葛武侯宋吳武安王兄弟先後修治。法極精詳。漢川周遭三百餘里。渠田僅居其半。大渠三道。中渠十數道。小渠百餘道。歲收稻常五六百萬石。旱潦無所憂。古之有事中原者。常倚此為根本。屯數十萬眾。不事外求糧。其治渠之善。東南弗過也。?嘗講求其故。一則在擇水。稻田水宜清宜煖。濁不宜秋苗。冷則苗不長發而遲熟。漢中水漢江為大。然用之溉田者。則湑水?水濂水烏龍江數水。皆注漢支河。漢流大而難用。支河小而易於隄防也。畿輔大河。桑乾滹沱漳衛。發源山西塞外。至畿輔流已大。然各小河之委輸大河者。支派繁多。凡山向陽者。水性不甚寒。泉脈從石隙出。其流必清。畿輔大山。陰面在山西塞外。本境為東南面。山皆迎日出。擇其源旺脈清。得十數處。作渠數十道。可溉田數千畝頃。又沙河為沙中浸出之水。性亦不甚寒。淘出作渠。溉田甚可耐旱。漢中有南沙河響水子各渠。歲收稻不下十萬石。其明驗也。其一在擇土。五方之土。黃壤白壤青黎黑墳赤埴。色各不同。性亦互異。種殖各有所宜。種稻則宜塗泥。沿海沮洳。固多塗泥。順津保河之間。地多泉脈。塗泥亦自不少。大約種稻之土。泥壤為上。泥多帶沙者次之。泥沙相半者次之。黃壤帶沙。沙細雜少泥亦可用。若純是黃壤白壤青壤亮沙。則決不可用。宜稻之地。沃野畝六七石。次畝四五石。不宜稻之土。歲豐不過一二石。渠修而土不宜稻。徒費工本。不可不慎也。其一在修渠身。墾田之地低。作渠之地高。高則可由上灌下。渠身擇土性稍堅者治之。渠身一道。盤紆常百里數十里。擇引水之地。尤必求洩水之地。引水之地得而渠有頭。洩水之地得而渠有尾。所引之水。或即還本河。或徑歸大河。在相地勢。通盤預為籌定。而後可興工。如漢中湑濂各渠之水。有仍歸湑濂。有徑放漢江。要之所引之水。不可太迫。渠身往往行數里十數里。方始灌田。則可免灌沙衝筒之患。渠身宜廣宜深。如溉田至五六萬畝。則渠身須廣三四丈。深一丈四五尺。進渠之水。常有二三尺。方可敷用。渠隄即用挖出土築之。必須堅築。其隄當在溉田一面。分水筒口。就渠底穴隄砌之。無田一面。空之以收野潦助溉。築時遇對面有潦溝。尤須加功。一在分筒口。渠所灌溉。有近渠身之田。有隔渠身半里數里之田。凡大渠一道。必分堰口數十道。灌田數百畝千畝數千畝不等。堰渠一道。又必分筒口十數道。灌田十數畝數十畝百畝不等。堰口寬長各有尺寸。啟閉各有日期。計所進之水足灌其田。不至乾涸而止。灌田足用。餘水●之下游。下游又作水田。雨多之歲。亦可有收。故凡●水田。於大渠工作。不派夫費。不入常額。堰筒分水。有周官川澮溝洫遺意。但彼以溝洫之細。洩之川澮以為蓄。此則以正渠之大。洩之堰筒而蓄之田。額田有餘。●之餘田。而仍歸之河。井然不可亂。孟子所謂經界之必先正者此也。一在修龍門。渠與溪河相接。引水進渠處為龍門。乃一渠之咽喉。不能迎水。則水不入渠。迎水而太當溜。則漲發時有決衝之患。故作龍門。必得借小阜石确硬土為要。旁吸河流。以辟正溜。門須狹於渠。譬之門為口。渠為頰。口之所入。頰大始能容之。門兩●岸。用灰土堅築。鍊成一氣。各包十丈為上。用?磚砌四五進亦可。砌石為下。石縫過大。剝落易於浸水。如河流過大。龍門下數十丈百餘丈。作減水壩。則隄身不至沖塌。龍門得法。為旱為潦。有水之利。無水之害矣。一在作攔河。龍門既用旁吸。則水非直入。必於正河截之。水方能以進渠。則攔河為要。南中攔壩。往往用石。石砌斷河中流。而蕭曹遺制不然。用木椿長四五丈。縱橫植水中。磊以亂石。似近乎疏。不知南中土薄。挖數尺即見根。連根砌灰石可堅。西北土厚。挖至數丈不見根。砌以灰石。水遏不得過。搜根沖湍石下。則空而必傾。不如磊以亂石。截其流之大者入渠。而仍聽石隙之水下流。則勢不急而無搜根之患。此似疏而實密。常法之可久也。至水涸之時。需水孔亟。則用板用蓆。令其點水不滴可也。或作攔河之處。而有湍激之勢。則必用木圈竹龍盛石。椗以巨椿。工費所不可惜者。凡此六事。皆漢中作渠溉田。行之數千年。而有利無害者。西北可以相通。倣而行之。利濟無窮矣。_
漢中水利說|嚴如熤|賀編1827|卷一百十四工政二十各省水利一|漢中山河大堰三道。攔烏龍江水作堰。烏龍江即讓水也。頭堰繞褒城城下至新集入漢。已久圮。第二堰由褒城之金華堰入南鄭。經上漢衛高橋三皇川。激入漢川。環繞百餘里。灌田八萬餘畝。第三堰在二堰下。五里至沙河下九真壩入漢。溉田二萬餘畝。相傳為蕭酇侯曹平陽侯所創。考史漢高祖元年四月至漢中。七月即由故道出取三秦。是時曹平陽侯從征。而酇侯於三秦既定。即以丞相鎮撫關中。其在漢南。為時無幾。茲往來堰上。查其堰身廣六丈至三丈。深一丈七八尺。分水之堰。計數十處。大者亦廣一丈有餘。深至一丈。其由堰而灌田者。每堰又各有小渠數十道。類古川澮溝洫之制。至用攔河縱橫釘巨木椿。磊以亂石。不?不密。攔河收水。入大渠灌田。由下而上。下壩水遠。一日灌至六日。上壩水近。七日灌至十日。下壩用水。將上壩各堰口封閉。水漲之時。則由各激口洩水。蓄洩均有成法。又有糾合以司其總。堰長分管三壩。小甲各管小渠。冬春鳩工。起沙培堤。上下三壩。各分段落。一應堰工事宜。井井有條。數千年來循之則治。失之則亂。雖酇侯元勳才大。恐亦倉卒不能定也。竊以商鞅廢阡陌。漢中尚為楚地。至楚漢之際。猶有存者。劗侯因川澮溝洫之遺濬而為渠。故無事開鑿之勞。而收灌溉之利。其後武侯武安。則又因酇侯之舊加以修治。漢中水利遂為東南堰渠所不能及。觀此益嘆先王立法之良也。_
甘肅水道圖說會典|ANON|賀編1827|卷一百十四工政二十各省水利一|甘肅省。以蘭州府為省會。蘭州府之南鞏昌府。其東平涼府。其東北甯夏府。其西西甯府。其西北涼州府甘州府肅州。平涼府之東。慶陽府涇州。其西南秦州階州。肅州之西。嘉峪關之外。安西州。其西北鎮西府迪化州。黃河自青海東流入境。折東北流。經西甯府南。蘭州府北。合烏蘭河大夏河洮河大通河祖厲河。又經甯夏府。合清水河。又東北入鄂爾多斯右翼中旗境。洮河出鞏昌府。東流合疊藏河。北流經蘭州府。入於河。大通河自青海東流入境。經涼州府。又東南經西甯府。合湟河。入於河。祖厲河上源曰玉河。出鞏昌府。西流經蘭州府。合消河關川。入於河。渭河出蘭州府。東南流經鞏昌府。合漳河華川水。又東經秦州。合苦水河籍水東亭河。又東入陝西境。涇河出平涼府。合橫河。東流經涇州。合潘雲澗汭水陽晉水盤口河馬連河。又東入陝西境。西漢水出秦州。合長道河。東南流經鞏昌府。東南及階州。合黑峪江。又南入四川境。為嘉陵江。白水江自四川南流入境。經階州。合白龍江清江毛溝河。又南亦入四川境。黑水河出涇州。東流入陝西境。沙河出涼州府。五水合北流。出長城。瀦為魚海。其東曰古浪河。亦北流出長城。瀦為白海。其西曰水磨川。亦北流出長城。瀦為昌甯湖。坤都倫河二源。東曰額濟納河。一曰山丹河。出甘州府。合黑水河。西流至肅州。合沙河。北流出長城。西源滔賴河。出肅州。西合清水江。北流出邊會焉。曰坤都倫河。又北入額濟納舊土爾扈特旗境。布隆吉河。一曰蘇賴河。出安西州北流。其東北出一支津。瀦為達巴遜泊。又北折而西。合黨河。瀦為哈拉泊。哈密河出鎮西府之哈密廳。西南流。瀦為南湖。呼圖壁河。瑪納斯河。俱出迪化州。北流合而西。瀦為葦湖。托克遜河出迪化州。南流入於沙。凡鎮西府迪化州諸河。出天山南者俱南流。出天山北者俱北流。俱入於沙。色爾騰海。小色爾騰海。在安西州。圖爾庫爾泊。巴爾庫爾泊羅布泊俱在鎮西府東。東至陝西及四川界。東北至鄂爾多斯右翼中旗。阿拉善額濟納二旗。及喀爾喀扎薩克圖汗部。西南至青海。迤西為大戈壁。西北至科布多及伊犁。_
茹公渠記|梁份|賀編1827|卷一百十四工政二十各省水利一|秦塞之遠出三千里為河西。極西地環毳幕。東通僅一?者。惟肅州為然。關則嘉峪。通西域貢道。順則以賓來庭。逆則以絕交關路。用捍全秦。而釋西顧憂者。亦惟肅州為然。肅之為肅。既孤懸天末。而又繫中外之安危。則為之計者。必地加闢。粟加多。而民加眾。甲河西五郡。使之為樂土以固苞桑而後可。余嘗讀禹貢至聲教被流沙。西戎即?。歎唐虞治化之遠。乃在弱水既西。厥土黃壤。田上上之後。今流沙在哈密地。而合黎弱水在肅東境上。然則肅當唐虞之世。固已奏成平。不自漢武開五郡置酒泉始矣。國家撫馭萬方。而肅則自哈喇灰之禍。雖休養生聚。於今六十年。邇來增置大鎮。而民生起色。猶且遠遜甘涼。兵備茹公來肅。兼理屯田水利。甫臨即下教條。勸課開墾。夫肅當祁連弱水間。廣二百七十里。袤不及百里。山澤居其半。地狹民希。而塞雲荒草。彌望蕭條者。火耕水種。擐甲荷戈。一民而百役也。豈非屯田水利之不講。則民物不殷阜之過與。余嘗問于肅州辛成用曰。今之肅何不古若。辛生曰。祁連雪溶。則討來河水可灌。廢久跡湮。今因故渠而疏鑿之。自臨水至雙井。東西六十里。南北二十里。墾田五千畝。增國賦。利民生。闢荒蕪。而田上上矣。先是吾儕六十四家。分地八區。倣八卦也。八家任一區。倣一卦為八。又八家同井也。輿論同而合力為此。此吾儕六十四家之幸。尤吾肅百年之利也。然非渠之先疏不至此。而留心民事。相原隰。授方略。非茹公其誰實為之。於是命是渠曰茹公渠。志不忘也。不甯惟是。今紅水壩開東洞子渠二十里。溉田千畝計。皆公躬督率成之。以次而及。將肅無不治之水。則無不耕之地。必無不庶之民。若夫漢之屯湟中。歸美趙充國。唐涼州粟麥。一縑數十斛。史稱郭元振之功。以視公今日又何不古若之有。余曰。有是哉。用是策於塞上。則中外治平可立效。區區秦中。兵農兼事。務一而兩得者。又何足云。用次生言以為之記。公諱儀鳳。字子庭。宛平人。__　_
陝甘資政錄諸水總序|戴祖啟|賀編1827|卷一百十四工政二十各省水利一|陝甘兩省之水。據天下之上游。分支別派。奚啻萬千。然總其大綱。惟三而已。一曰黃河。二曰東漢水。三曰西漢水。自河湟而東北。盡甯夏之北境。黃河之貫于甘肅者也。由府谷之北。南至于華陰。黃河之繞于陝西者也。自甯羌之嶓冢而東北。又東而南。穿漢興之境。迄于湖廣之鄖西。此漢水之繞於陝西者也。由泰州嶓冢而西南。合白水為嘉陵江。又西南迄四川之廣元。此西漢水之貫于陝甘之間者也。黃河自華陰合涇渭而東。越濟而南。合淮泗而注于海。漢水由東南穿半楚。西漢水由西南穿全蜀。各注于江。又合江而同注于海。自晚周而後。江淮溝通。河濟淆亂。天下之大水。莫不發源于陝甘。行千萬里。跨數省之地。及其下流。淮海之間。四瀆幾通為一。而天下之大利大害興焉。此天下之大勢。所謂陝甘據其上游者也。夫觀水者萬川宜知其同匯。異源宜總以同流。則可以約而盡矣。河蘭之間。諸水皆入于灕。而灕則入于河。洮岷諸水皆入洮水。而洮水入河。西甯碾伯之水皆入湟水及造舋。而湟水浩舋皆入于河。固原中衛之水皆入高平川。榆靖懷遠諸水皆入奢延水。神木諸水皆入屈野河。葭州諸水皆入禿尾河。清澗延川諸水皆入秀延河。延安數邑之水皆入濯筋河。而數水者皆入黃河。自安化而東南。逕鄜延州郡之水。皆入于洛。自同耀至富平諸水皆入漆沮。自平涼以東。南合馬蓮河。逕邠州醴泉涇陽高陵之水皆入于涇。而此三四大川者。皆入于河。自渭源縣隴州以下皆入于汧。鳳翔閤郡之水皆入于雍。盩鄠以東諸水皆入于灃于潏于澇于灞滻。新豐諸水皆入于潼于戲。而隴汧雍灃潏澇灞滻潼戲諸大川皆入于渭。而渭總入于河。華山之陽。商州雒南之水皆入于南洛。而洛水亦由豫而入于河。南山之南。經流為漢。其支流之大者。為濜水沮水褒水廉水湑水洋水木馬河饒風河月河閭河洵河丹水甲水而皆入于漢。隴山之西。經流為西漢。支流之大者。為白水羌水故道水而皆入于西漢。由此言之。河也者。陝甘強半之水所歸也。東西兩漢者。陝甘小半之水所歸也。兩省之水非入于河。則入于東漢西漢。惟張掖河西流出塞。禹貢所謂弱水既西也。自餘則斷港絕潢。為一隅之利病。總之。以各郡縣雜水利。而陝甘之水無餘滴矣。觀省志及府州縣各志。其?水皆續鳧截鶴。一川而割之數十州縣。數十州縣而疊見此一川。前既不見其所發。後亦不見其所歸。蓋其分疆絕界。勢不得不然。此志乘之所以難稽也。其于山也亦然。然山之連亙數郡如祁連終南者絕少。水則略有源流。必更數縣。寸寸截之。觀者孰從而尋之。今則祖水經之法。綜兩省之水。自源徹流。各聚一篇。河則自積石以至于底柱。涇則自安化以至于高陵。渭則自渭源以至于同華。漢則自甯羌以至于鄖西。嘉陵江則自秦州以至于廣元。其他諸水。莫不皆然。此桑酈之遺法也。然水經及注。方說經流。忽轉支派。正支未了。又入旁支。比歸其源。目眩已久。今則經流先?。各條貫成篇。正篇既終。然後按地勢之先後。以次?旁入之支。而先標之曰。入河之水若干。入渭之水若干。庶乎若網在綱。有條不紊。官于斯者。苟盡力乎溝洫。則斯書也。可以備參考焉。_
陝西水道圖說會典|ANON|賀編1827|卷一百十四工政二十各省水利一|陝西省。以西安府為省會。西安府之南興安府。其西南漢中府。其東南商州。其西北乾州邠州鳳翔府。其東北同州府。其北鄜州。同州府之北延安府。又北綏德州榆林府。黃河自鄂爾多斯左翼前旗南流入境。經榆林府。合黃甫川九股水屈野河葭蘆河。又經綏德州。合無定河秀延河。又經延安府。合濯筋河丹陽水。又經同州府。合芝水金河洛河渭河。折東流入河南境。屈野河上源曰烏蘭木倫河。自鄂爾多斯左翼中旗東南流。經榆林府邊外。合哈楚爾河布喀河舒輝河入邊。合禿尾河。入黃河。無定河上源曰額圖渾河。自鄂爾多斯右翼前旗東流。經榆林府邊外。合西拉烏蘇河納領河哈柳圖河他克拉布河。入邊合榆林河。又經綏德州。合懷甯河。入黃河。洛河出延安府。合周水河。東南流經鄜州。合華池河沮河。至同州府。合白石水幔全河。入黃河。渭河自甘肅東流入境。經鳳翔府。合金陵河汧水斜水。又經乾州。合雍水。又經西安府。合陽化河終南河灃水潏水逕河灞水滻水?化河。至同州府。入黃河。逕河自甘肅南流入境。經邠州。合馬連河黑水河三水河。至西安府。注渭河。馬連河自甘肅南流入境。黑水河自甘肅東流入境。俱注涇河。漢水出漢中府嶓冢山。合沔水黃壩河褒水馬扈河鐵冶河潛水沙河子午河洋河。東流經興安府。合渚河嵐河越河黃羊河洵河吉水河。又東入湖北境。吉水河自湖北南流入境。至興安府。注漢水。嘉陵江上源曰西漢水。自甘肅東流入境。經漢中府。合斜峪河八渡河。南流入四川境。斜峪河出漢中府。下邳水永甯河俱自甘肅東流入境會焉。合南流。注西漢水。東江出漢中府。南流入四川境。洛河出商州。東流入河南境。丹河滔河。亦出商州。丹河合?河。滔河合色河。俱東流。入湖北境。東至山西河南界。西至甘肅界。南至四川界。東南至湖北界。北至鄂爾多斯左翼前旗中旗右翼前旗界。_
飭修渠道以廣水利檄乾隆二十年|陳宏謀|賀編1827|卷一百十四工政二十各省水利一|河西之涼甘肅等處。歷來夏間少雨。全仗南山積雪。入夏融化。流至山下。分渠導引。自南而北。由高而下。溉田之外。節節水磨。處處獲利。凡渠水所到。樹木蔭翳。煙村臚列。否則一望沙磧。四無人煙。此乃天造地設。年年積雪。永供灌汲。資萬民之生計。普美利於不言。較之他省。濬泉開井。有時而涸者。其利更溥。其法更便也。本部院往還經過。熟視相度。既為此地民人慶渠利之自然。而渠身未盡通順。隄岸多所坍卸。渠水泛溢道路。不但有用難得之水。漫流可惜。而道路阻滯。亦有礙於行人。此由民情勤惰不一。心力不齊。止圖目前。不為遠計。官司又以向係民修。漫無督率。以致遇缺水之歲。則各爭截灌。遇水旺之年。則隨意挖洩。何無長計遠慮如此耶。況此一帶渠流。或歸於鎮番之柳湖林。或歸於口外之毛目城。現在屯田皆望渠水灌溉。多多益善。上游引灌已足。正可?灌下游。斷不應聽其到處沖漫。散流於荒郊斷港之區者也。查甘省甯夏府渠利甚大。每年修葺。專官督率。合力公修。通郡利賴。號稱殷富。河西各屬有渠者。似可照行。仰即查明境內所有大小水渠。名目里數。造冊通報。向後責成該州縣。農隙時督率近渠得利之民。分段計里。合力公修。或築渠隄。或濬渠身。或開支渠。或增木石木槽。或築壩蓄洩。務使水歸渠中。順流分灌。水少之年。涓滴俱歸農田。水旺之年。下游均得其利。不可再聽散漫荒郊。沖陷道路。而水深之渠。則架橋以便行人。其平時如何分力合作。及至需水。如何按日分灌。或設水老渠長專司其事之處。務令公同定議。永遠遵行。該府每年於雪水將化之前。親往查勘。通報查考。即以修渠之勤惰。定州縣之功過。遇有保舉。將如何修渠。造入事實冊內。以表實在政跡。不可視為無關緊要之末務。試思各處舊渠。創自前人將雪水引載高地。綿亙環繞。深心大力。利賴至今。今日就勢修理。另開支渠。其勢較順。其力較省。況河西在在皆可墾之田。因渠水不到。廢棄不耕者不少。多修尺寸之渠。多灌數畝之地。即可養活數戶農民。地方官以牧民為職。此而不為經理。所司何事。毋再視為民間自修之渠。於官無涉也。河東各屬有渠者。皆照此辦理。_
擇要疏河以紓急患疏道光三年|工部侍郎程含章|賀編1827|卷一百十工政十六直隸河工|竊惟禹貢之言治水。其大要在導之一言。孟子以疏瀹決排釋之。凡以順其就下之性。而行所無事也。是以欲治上游。先治下游。必尾閭暢而後腸胃之氣勢乃順。欲治旁派。先治中流。必腹利而後四肢之血脈乃通。臣等前因秋汛後。積水未消。已奏明先築千里長隄。聲明應疏各河。俟明春水落辦理在案。今千里長隄。已築成十分之七。止餘水深之處。天寒冰凍。人夫難以立足。請俟明春接築完竣。惟疏河雖在明春。必須早為估勘。派定工員。俾得預行講求。庶明春不致辦理倉猝。查天津為眾水會歸之處。全省之尾閭也。現止有海河一道消水入海。每至盛漲。消洩不及。輒汪洋一片。淹沒數百里。為害甚鉅。應請多其途以洩之。使眾水分道。入海分洩之法其要有三。一為塌河淀。上承六減河之水。下達七里海。舊有罾口甯車沽二引河。今查甯車沽一河久已壅塞。該處逼近海口。濁潮易淤。挑濬無益。惟罾口河流入薊運河。雖海口百數十里。不慮潮泥湧入。應自天津西沽之賈家口挑起。展寬足十六丈。以洩北運大清永定子牙四河之水。使入塌河淀。再挑西隄頭引河。並添建草壩。以洩塌河淀之水。使入七里海。再挑邢家坨一帶。展寬二十丈。以洩七里海之水。使入薊運河。以達北塘入海。惟自罾口以下。潮汐往來。若就舊河展寬。潮水一日再至。淹深四五尺。人力難施。應于北岸陸地另開一河。寬十四丈。使與罾口河並行而下。則工費較省。共估計銀十三萬二千八百五十餘兩。一為北運河。受潮白溫榆之水。來源本大。加以大清子牙永定諸河之水。其勢更形浩瀚。舊有減河六道。現查王家務石壩。年久壞爛。急應拆造。共估計料銀九萬九千四百七十餘兩。其下減河。本年夏間。因限于錢糧。略加挑濬。僅至八道沽而止。不足以資宣洩。應再加挑穵。直達塌河淀。共估計銀一萬五千五百八十兩。其下為筐兒港。口門寬六十丈。消水甚暢。為引河下游淤高。又無隄?。工程浩大。礙難辦理。臣等另摺議奏。再下則為南倉霍家嘴辛莊及現在展寬之賈家口四河。儘足以減洩盛漲。一為南運河。上承漳衛洹汶之水。渾濁而悍。每遇大雨。動輒拍岸盈隄。舊有減河四道。在山東省為四女南哨馬營二河。下游流入直隸。仍歸山東之海豐縣入海。臣等接准山東撫臣來咨。四女南減河業經修浚。哨馬營減河亦已勘估。應將直隸下游先行挑挖等因。臣等當委熟諳工員往勘。吳橋縣境之?盤河。為哨馬營支河。下游現已淤淺。又四女南哨馬營二河。至吳橋縣會流入老黃河。歷甯津南皮鹽山三縣。與東省之樂陵縣交錯。河身狹窄。不足以容納兩河之水。均應挑挖。自慶雲以下河道深通。毋庸估計等語。并據造送估冊前來。臣等伏查吳橋等縣之?盤河老黃河。與山東之德州樂陵縣。上下相承。犬牙相錯。必須兩省同時並辦。一氣呵成。庶不致旋挑旋淤。現在天寒冰凍。不能辦理。明春東省糧船過境。亦未便拆卸石壩。致礙縴路。臣等現擬俟興辦時。委大員前往覆估。咨會山東撫臣。于明秋同時辦理。在直隸境內者為捷地興濟二減河。捷地河本年春夏間雖已估挑。因限于錢糧。丈尺不足。應再加展寬。連修石壩雁翅。共估計銀三萬三千三百五十四兩零。再下則為興濟減河。久已淤平。北岸壩口雁翅壞爛。急應挑修。共估計銀六萬四千七百七十七兩零。又沿河隄身。除今年擇要估修外。尚有卑薄。應間段加培。現飭天津道逐一估計。另行核辦。凡此皆疏瀹之事。多其途以洩之。使全省之水不致畢注于天津。而尾閭始暢也。尾閭之水既暢。則腹之氣乃通。至東淀西淀。全省之腹也。東淀之扼要在三河頭楊家河。與南北中三股河合。__查三河頭楊家河本年入秋以來。業已衝刷深通。毋須挑挖。惟三股河及苑家口一帶。間段淤淺。應加挑濬。並添建草壩。共估計銀一萬七百兩零。西淀以清河口馬道河趙北口為扼要。今馬道河甚為淤淺。趙北口連橋上下。被居民堆砌園土。河窄如溝。淀水為之不流。挑河截淤。共估計銀一萬六千三百七兩零。又十二連橋。橫亙淀中。乃南北往來大路。今查各橋木石。均已坍塌朽壞。道路被水沖刷。行旅艱難。亟應興修。修橋築道。共估計銀二萬二千七百七十二兩。又清河口乃西淀出水門戶。被白溝河橫衝而出。每遇大雨。即挾沙帶泥。不但獨占清河口。且倒灌而西。致淀水全無去路。臣等前經查照舊案議奏請開白溝河故道。使清渾各行一路。業蒙　　允准在案。今臣程含章督同永定河道張泰運清河道陶樑。覆加查勘。河水之勢甚大。前議開河寬二十丈。盛漲時不足容納。若兩岸築隄則工程浩大。後難為守。不築隄則四散漫溢。河身必淤。不特雄縣保定霸州三處地被淹。即營田五十餘頃。亦被衝刷。且下游消洩不及。實多窒礙。從前乾隆年間屢奏未辦。皆緣于此。惟白溝之盛漲不減。則新城雄縣之民。將被其害。而清河仍無出路。應請自新城十九?村修復盧僧河。以分白溝上游之勢。明春趕辦不及。亦應俟秋間興工時估辦。再由雄縣之大灣開復?河。以分白溝下游之勢。估計銀二萬五千八百六十兩。如此雖不能使清濁分流。而白溝河經此兩河減洩之後。則水之至清河口者已去其半。清河之水可以相敵直出玉帶河矣。再開復十望中亭河。以洩玉帶河之水。直達台山。估計銀五萬六百六十兩。凡此數端。皆決挑之事。使腹寬舒不致脹滿為患也。尾閭之勢既暢。腹之氣漸舒。則得其就下之性。而支派旁流乃可次第導引。不致動輒為患矣。以上各工。盧僧河及?盤老黃河緩至明秋辦理。南運河間段培隄尚須確估外。其餘總共銀四十七萬三千餘兩。再各工皆濱臨河淀。舉鋤見水。必須水中撈土。且有運遠之處。此次所估土方。應請統照通永道成規。分別辦理。免致工員藉口賠累。致有草率。_
永定河工疏乾隆六年|直隸總督高斌|賀編1827|卷一百十工政十六直隸河工|竊臣於十一月自保定起程赴永定河。同方觀承將所有隄埽壩座工程。及上下游各情形。通行查勘。熟籌全河機宜。惟在使尾閭通暢。下不壅則上不溢。自然安流循軌。而下口之路。必令通達大清河。順溜急趨。始可收通暢之效。從前大清河縈迴諸淀之中。永定下口。不能避淀趨河。而兩隄日益增高。夾束泥沙。擁入止水。故勝芳辛張策城三角諸淀。屢改屢淤。皆成原陸。清淀渾流。交受其患。尾閭既塞。腹亦病。用是三角淀自下而上。逐漸壅高。水無去路。遂由鄭家樓北折而東。此處地面寬闊。派散支分。雖皆以大清河為歸宿。但歷安光鳳西迂南轉。紆迴於葉淀沙淀之中。勢既不順。而河流亦緩。仍恐將來不免淤墊之患。臣又勘有七工之南。由冰窖至洞子門一路。地勢窪下。改通水道下口。亦可逕達大清河。但有應遷應護?莊。且隔淀坦坡?。亦須倍加高厚。殊費周章。臣詳加相度。似應仍以三角淀至老頭河之舊路為尾閭正道。?向日三角淀之淤梗。由于止水不能轉舒。今舊跡已成平陸。正可改挖成河。藉天然堅實積淤之隄岸。挽鄭家樓北折之水。乘建瓴之勢。直注大清河。水無緩散。沙無停滯。即漲發出漕。而正流仍行地中。庶于補偏救弊之中。有因勢利導之益。且可免透淀穿運之虞。今酌議於三角淀舊淤。傍南稍淺處所。開挑引河。下接大清河之老頭河。上接鄭家樓水口。共長八十里。挑去積土。務令一律深通。所挑之土。即於北岸廢?之南。圈築坡?。以防北軼。南岸之尾。亦量為接築土?。以遏南流。所有挑河築?。并堵築鄭樓水口各工。共約估價銀三萬餘兩。其下口河唇。每年值清水盛旺之時。潮汐迴流。不免浮沙停滯。應令隨時疏通。不過河唇數里之內。為力甚易。下口既通。上游應籌分洩之道。使汛漲盛漲。皆有所疏消。湍激始至。其氣已洩。自無餘患。且使在槽之水。汛流東注。非特不憂潰漫。而下流河身。俱可日漸刷深。以成暢下之勢。查南北兩岸現存減水各壩。其南岸金門閘石滾壩。金門寬五十六丈。因閘身過高。數年以來。並不過水。今酌議將兩頭各除十六丈不動外。中抽二十丈。落下一尺五寸。常汛則從中減洩。盛漲則普面漫水。以壩重門。庶可均歸實用。又南長安城曹家務北岸求賢村半截河四處。三合土滾壩。閘身俱較石壩尺寸為高。祗可備宣洩盛漲之用。常汛俱不能過水。今酌議於南岸六工之雙營。北岸三工之胡林店。七工之小惠家莊三處。各添建三合土滾壩一座。閘身俱較石壩減落。尺寸稍低。金門均寬十二丈。又南岸郭家務舊有草壩。不接現成引河。亦應照新添三滾壩。一律修築如式。金門寬十二丈。此四壩金門。共寬四十八丈。合之石壩下限二十丈。共寬六十八丈。以備滾洩出槽汛漲之水。其長安城曹家務求賢村半截河四壩。舊築金門。各寬二十丈。共寬八十丈。合之石壩上限三十六丈。共寬一百一十六丈。以備滾洩陡發盛漲之水。若壩外原有限?引河者。俱仍其舊。本無者。亦無用添置。其盛漲汛漲。分別減洩之處。俱係詳審地面寬狹。酌量安設。計減落石壩。并添築三合土滾壩。所需料物夫工。共約估銀二萬五千餘兩。合之挑河等工。通共約估銀五萬本千餘兩。如此辦理。則渾流歸清流而無止水之隔。雖仍循三角淀初由之路。實與前此之情形?異。其各壩宣洩汛漲。一年不過數次。一次不過數時。因隄為固。及分而止。不但田廬全無患害。且於肥淤大有利益。查永定河未設隄岸之先。漲發則四溢橫流。及其勢定。必有河身以行正流。流終歸淀。仍不免挾入泥沙。今將南北各壩滾出之水。任其漫溢田間。而節宣有制。更無恇擾。其河身注入正流。直入大清河。則又與泥沙隨溜溢淀為患者有別矣。至永定下口。宜令歸入大清河。前經部議。恐致淤塞泛礙。行令原任總河顧琮籌畫萬全。隨據顧琮奏覆。必無前患。經大學士鄂爾泰等定議。具奏在案。臣今次至大清河。乘舟上下察看。茲河為東西兩淀南北諸水之總匯。浩瀚迅駛。渾流一入其中。沙泥渙散。悉為衝刷排蕩而去。既無留滯。亦無汛濫。且現在水涸之際。深猶二三丈。永定河汛漲過後。其恒流不足以當大清河十分之一。此實斷無他慮。可以上慰　　宸衷者也。__　東淀之水出達天津朱文端疏中謂之淀河此所謂大清河者即淀河之別名也今永定入沙家淀在葉淀之西由葉淀以入淀河歸海即此奏下口仍歸大清河之情形也孫文定所謂引入西沽之北別行入海者?未嘗行云_
永定河要工疏乾隆三年|吏部尚書顧琮|賀編1827|卷一百十工政十六直隸河工|竊查治濁流之法。以不治而治為上策。如漳河滹沱等河之無隄束水是也。此外惟勻沙之法次之。如黃河之遙隄。一水一麥是也。查永定河既然有隄。難言不治而治。惟用此勻沙之法。以圖徐成。前議于北岸之張客。南岸之寺臺金門閘郭家務。各建滾水壩。開挑引河。以資分洩。今郭家務草壩業已完竣。金閘石壩石工已完。現築小夯灰土。伏思原議金閘建壩。以渾河故道接牛者為引河。開寬濬深。至牛坨南。接挑黃家河。達于勝芳河。開至河頭之北。與新河下游合流。其引河所挖之土。俱於兩岸照洩潮?式。作拉沙壩等語。現今估挑引河。即將土方堆築拉沙壩。使之出渾入清。但恐水大之時。泛溢過多。仍不免于淤淀之患。臣再四思維。惟有引河之南岸拉沙以外遠築遙隄。頂寬二丈。底寬十四丈。高一丈五尺。使泛溢極大之水亦有捍禦可保。無南注淤淀之患。又原議北岸之張客建壩一處。即以所衝水道為引河。東會于鳳河。借其潠刷等語。但思建造石壩。工帑浩繁。更非旦夕可能完竣。臣愚請照郭家務改建草壩。于引河之北拉沙?外。大營龐村東安之南。建築遙隄。頂寬二丈。底寬十丈。高一丈。使保護京畿。而無北溢之虞。設遇水大。出槽散漫。拉沙?外。沙沉于田。清水仍歸引河。被淹之地。一水一麥。尚不為苦。其引河原係分洩漲發之水。即長易消。不致衝淹廬舍。至于引河太近之處。酌量環築護村月隄。再固安永清二縣。有關邑治倉庫。亦應建設護城月隄。此即永定用勻沙之法。以圖徐治之大端也。_
治永定河說|陳宏謀|賀編1827|卷一百十工政十六直隸河工|永定河發源山西。長千里。兩面環山。從直隸之保安州懷來縣。由水關而入。以達石景山。石景山以東。始有隄岸。其水均係渾流。擁泥挾沙。橫悍異常。善決善淤。遷移莫定。從前原無隄岸。地面寬闊。盧溝橋以下。直至霸州。由會通河入淀歸海。水發之年。一往湍激。散漫于數百里之遠。深處不過尺許。淺止數寸。及至到淀。沙已停積。止餘清流。不致淤塞淀池。而盧溝橋以下。淀池以上。一望平蕪。雖不免年年過水。而水過沙?。次年麥收豐稔。所謂一水一麥是也。自築隄束水以來。河身窄狹。兩岸相去。遠者不過二三里。近則一里半里。至數十丈不等。以千里遠來之急湍。束之于幾里之河隄。不能容納。動多漫溢。此理勢之必然者也。然初築之年。河身尚低。仍可以順流。間有漫溢。為害未甚。迨後年復一年。河底漸次淤高。河岸隨亦加築。現在河底高於平地丈餘。而隄則更高一二丈不等。儼同築牆堵水。豈能免於潰決。且上流開口奪溜。則下流便淤。是以尾閭日塞。咽喉有阻。即再加高隄岸。而淤沙隨隄而長。水勢愈高。勢如建瓴。沖溢潰決。隨處皆是。淀池為西南各河蓄水之區。而淀池水清。若將永定河之水。束之入淀。淀必淤積。淀池多淤一尺。則直省受水之咽喉。即多一尺之阻。所以自雍正三年。淤平勝芳淀以後。各河水患。年多一年。數年之後。淀池淤滿。西南諸水。無處容受。則直隸水患。更不可言。尤可恨者。永定一帶。全無泥土。皆係浮沙築隄。非夯硪可期堅固。遇風則隄隨沙去。遇水則隄與沙化。是以極寬極厚之隄。水到即開。沖決仍所不免。此永定一河。斷難築隄束水成河之情形也。上年尚書顧琮奉　　旨察勘永定河工程。曾經會同總督李?等奏請。仿照黃河遙隄之法。將?房村南大營之下。張客水口之北。接築大隄至魚壩口底。官修民?。為永定河之北岸。將金門閘之上堵築橫隄。聯絡東岸。以舊有兩隄。並淤高之河形。俱作為南岸接連。新改河身共留寬十里。內外相度形勢。將最大?落圈于隄北。設法繞過。其必不能讓出之村落。或墊高地基。或願遷徙隄外。量為撥給房間拆費等因。經部議以河流遷移靡常。或南或北。坍長不定。將來漸次改溜。仍恐逼近遙隄。至隄內居民不能讓出之村落墳墓田園。作何安頓。皆須籌畫周詳。嗣蒙　　皇上命大學士鄂爾泰親往詳勘。議以半截河以下。改挖新河。以順南下水性。半截河以上。逐段挑挖。又于兩岸建滾水壩四座。開引河以洩漲水。原欲使濁流均散。殺其洶湧之勢。免其潰決之虞。逐年相機辦理。冀其漸次圖成。究非一勞永逸之計也。謀豈敢拘執前見。必以遙隄為是。但再四思維。屢加籌畫。奔放之流非窄狹之河所能納。沙泥日積。亦非疏濬之力所能通。恐年復一年。徒糜　國帑。將患日深而治益難。慮及于此。展轉難安。莫若遠築遙隄一法之為得也。所有事宜。謹陳于後。　一查渾水以無隄為上。讓地為次之。皆不與水爭地也。永定河業已有隄。一時難言盡廢。惟用賈讓策。於兩岸之外。遠築遙隄。相度起止。北以南苑之南龐?為界。以衛京畿。南以淀河為界。以防淤淀之患。地面廣闊。受水不深。散其勢所以少其力也。力少則無沖決之虞。水淺則無淹沒之患。而且濁流淤地。清水歸淀。地淤則種麥益肥。淀清則尾閭不塞。不與水爭地。而地之所獲可豐。不築隄以束水。而水之悍性可馴矣。　一原議南北岸建滾水壩四座。以洩暴漲。查南岸金門閘石壩工程。用過銀十九萬兩。今北岸張客。若照金門閘石壩丈尺。至少亦需帑銀十數萬兩。未易興工。莫若于金門閘張客石草壩以下。相度地勢。多建草壩。寬以六丈至十二丈為率。過水以六分至四分為度。分洩之處既多。則渾水力緩。不至四處沖刷。草壩每座。不過用銀數千金。一石壩之費可分造十草壩。需帑不多。收效更易。__一兩岸城郭及大?莊。渾水經過之地。恐水漲之年。或有淹浸。應請各建護城護?月隄。以資捍衛。其零落小?。若概築隄?。不無繁多。小民或願墊高地基居住。或願遷附大?。量給資用。計其所費。不過數年搶修之用。而小民一時遷移。將來永無沖決。至于墳墓。難以概遷。查永定河之水。?長?消。每一水發。不過二三日。少止一日半日。汛期被淹。過汛仍得涸出。可無損傷。現在東西二淀。乃長年積水之窪。廣袤數十里。其中稍高之地。築室而居。?落相差。其墳墓未始不年年淹及。今每年止受數日之淹。而得收淤積種植之利。為害甚小。為利甚多。縱有一二愚民。止圖目前。不願遷徙。然此等有關數十州縣之大利大害。不能為此十餘?民目前之小不便。而忘數十州縣千百年之大利也。　一兩遙隄之內。河流遷徙無定。或有淹旗民地畝之事。應請查明民地。豁除額糧。以免報災失業之苦。　一查金門閘張客以上。地勢較高。村落亦甚稠密。不便開壩洩水。而內中或有險要處所。應防其漫溢。應相度險工。加築月隄。委令善於放淤之人。照南運河放淤之式。酌量開放。引進渾泥。填入月隄之內。俾成一片。庶隄岸得以鞏固。　一建築兩岸遙隄。為費甚鉅。議者皆以為難。查自有永定河以來。每年歲修額數二萬兩。搶修一時緊要所需。原無定額。自數千兩至數萬兩不等。而年年興修大工。幫隄建壩。皆不下數千兩。即防汛堵築決口一二處。亦不免數萬兩。今即以四五年大工歲搶之費加築遙隄。計費尚覺減省。一勞永逸。而官帑民力所省已多矣。　一遙隄既築之後。水從兩岸草壩入引河分流。水小仍歸引河。水大漫流。亦不為患。數年之後。草壩朽壞。水勢已平。此週圍數百里之區。皆受水之地。即皆為種麥之地。不須搶修。不興大工。可以交地方官管理。總河一缺竟可裁汰。永定河道改巡地方。兼管河務。一切河員。酌量裁?。其?者亦令兼管地方事務。庶上下事勢聯絡。呼應既靈。於河防民事。可無岐視。_
治河蠡測|陳儀|賀編1827|卷一百十工政十六直隸河工|從來治河者必通計全局之利害。而後可定一河之會歸。必先定下流之會歸。而後可議上游之開築。此理勢之當然。古今之通論也。明胡體乾論江南水利。以為高山大原。眾水雜流。必有低凹處為之壑。如人之有腹臟焉。彭蠡震澤是也。旁溪別渚。萬派朝宗。必有一合流入海之川為之洩。如人之有腸胃焉。江淮河漢是也。南既如此。北亦宜然。以畿輔水利言之。正定廣平順德三郡之水。二十餘河。畢匯於南北二泊。翕受而停蓄之。然後合為一川。出北泊逕衡水之焦罔?。會滹沱之流。奔注數百里。至大城之王家口入東淀。曰子牙河。則是二泊者。正順廣三郡諸河之腹臟。而子牙一河為之腸胃也。順天保定河間三郡之水。三十餘河。畢匯於西淀。翕受而停蓄之。然後合為一川。出茅兒灣逕保定。曰玉帶河。逕霸州之苑家口。曰會同河。至文安蘇橋之三汊口。入東淀。則是西淀者順保河三郡諸河之腹臟。而會同一河為之腸胃也。至東淀一區。南納子牙之流。而正順廣二十餘河之匯為二泊者盡歸之。西受會同之注。而順保河三郡三十餘河之匯為西淀者又歸之。舉畿輔全局之水。無一不畢瀦于茲以達津而赴海。則其通塞淤暢。所關于通省河渠之利害者。豈不尤重哉。康熙三十七年以前。渺然巨浸。周二三百里。清泓澄澈中。港汊縱橫。週流貫注。自撫臣于成龍奉　　命開築永定河。不為全局計。而衹為一河計。遂改南流之故道折而東行。自柳岔口注之東淀。于是淀河病而全局皆病。即永定一河亦自不勝其病。淤高橋淀。而信安堂二鋪遂成平陸。淤勝芳淀而辛張策城盡變桑田。向之渺然巨浸者。皆安歸乎。既失地於西北。則傾注于東南。而獨流一帶。淀水與運河僅限一隄。至楊柳青以下則淀運相連。南隄蓋岌岌矣。故曰淀病也。且淀池以翕受為功。容納之量隘於下。則灌輸之勢停于上。一遇伏秋汛漲。泱漭西林。騰涌無歸。則旁溢橫奔。衝隄潰岸。故今歲高陽河決而東。斷鄭州官道。子牙河決而北。文安大城皆宛在水中。而南岸　　欽隄增高二尺。水猶與之平。人第訝水之大。河不能容。而不知淀之小。水失所受。故曰全局皆病也。永定本向南流。逕固霸之境。而會入玉帶河。?率其自然之性。河未嘗淤。淀亦未嘗淤也。雖東坍西漲。時有遷徙。亦不無衝齧之虞。而填淤肥美。秋禾所失。夏麥倍償。原不足深為病。治之之法。但當順其南下之性而利導之。多其分釃之渠以減殺之。寬築陂陀之泊岸以緩受其怒流。分建護村之月壩以預防其衝擊。如此則害可減而利亦可興。自改河以來。河底歲墊而高。河高而增隄。隄高而河亦與之俱長。今視平地已有八九尺至一丈者。潰決則建瓴直下。為田廬害。豈足異哉。總由濁流入止水。溜散泥沉。下流自塞歸壑之路。上游猶築居水之垣。不過厚蓄其毒以待潰耳。故曰永定河亦自不勝其病也。夫利在耳目之前。而患伏數十年之後。當時固以為無足憂。而卒至一發而不可救。凡事類然。不可不深思而熟計之也。我　　　世宗憲皇帝。智與神謀。深悉渾河之為淀病。且深悉渾河病淀之為全局河道病。于興修水利之始。即　　特降諭旨。令引渾河。別由一道入海。毋使入淀。可謂探本窮源。一言而舉其要矣。蓋淀為定水。無沖刷之力。故沙入而沉。河無停流。有滌蕩之功。故泥衝而散。永定南入清河。自三十七年以前。溯之前明。百有餘年矣。舊所經由之處。沙痕的皪。岸?分明。袁家橋以北。崖高底深。牛河借以行水者。即其故道也。河性善淤。能墊深為高。而此道廢來已四十年。何以經久不湮。歷歷如是。?下口暢則上流疾。此即利于入河之明驗矣。雍正四年。雖經水利衙門。奏于郭家務以下改挖新河。而下口仍然歸淀。故經王慶坨則王慶坨淤。入三角淀則三角淀淤。近且駸駸乎淤及楊家河矣。夫楊家河乃全局清水之尾閭也。此河一淤。則通省六十餘河之水。無路歸津。勢必於楊柳青上下。穿運道而灌天津。其害有不可勝言者。故籌今日之利害。則下口會歸之路。可不為之熟籌而審處也哉。__愚以為會歸之路。莫如順其南下之性而入玉帶河。或謂濁能淤淀。亦能淤河。玉帶河一淤。則西淀之水無所歸。必逆折橫流。為文霸四邑害。是大不然。玉帶河西受數十河之水。渠深流急。滌蕩沖刷。泥澄沙散。已自失其渾濁之性矣。即如滹沱漳水。其濁流豈下於永定。而滏陽?河。其寬深亦不逾玉帶。滹入滏而滏未嘗淤。漳入?而?未嘗淤。則永定之入玉帶何足慮乎。或謂南北長隄。文大二邑民命之所繫也。渾河橫衝而入。必有潰決之憂。是又不然。大隄之決。前已屢告矣。皆清河為患。未見有濁流也。如果濁流決隄而入。則文安仰釜之地。早已填平。何以低窪如故也。況經相國鄂公奏請加築高厚。視前數倍矣。再于隄外加以埽鑲草壩數百丈。以備不虞。尚何意外之患乎。或謂河流湍悍。土性疏惡。不隄則氾濫妄行。蕩?莊。齧城郭。仍為固霸諸邑害。隄之則猶是築牆而束水也。是又不然。昔渾河南行之時。河身不過十餘丈。溢岸漫流。深不過一二尺。旋長旋消。為期不過二三日。本非巨津。如黃河之浩瀚而莫可控禦。特以東折既違其性。入淀又窒其歸。強束以長隄。適足以激其怒耳。今若順其南下之性而利導之。曲直隨勢。多其分釃之渠以減殺之。高下合宜。寬築陂陀之泊岸。緩受其怒流。甯厚勿高。分建護村之月壩。預防其衝擊。甯缺勿合。如此措置。將斥鹵變為膏腴。史起之功可再也。縱遇異漲之年。溢岸漫流。仍不失一水一麥之利。亦何負於民哉。天下事極則變。變則通。通則久。永定之為淀病。今日已極。非一日翻然改圖。復其南下之故道。使病淀者去。則淀終不可得而治也。淀起於蘇橋之三汊河。訖于天津之河頭。一汊自古山北流逕高橋淀。入信安鎮為信安河。一汊自趙家房東北流。入勝芳淀為勝芳河。逕新張策城至褚河港。分二支。一東流為長子河。一東北曲折可八里。為東沽河。又東十餘里為王慶坨河。與長子河合。而信安河亦自西來會焉。一自汊下馬頭東南流逕崔家房。東入張家觜河。北流逕任家莊。東流入左家莊泊。又東北逕石溝。分二支。一北流與勝芳河會。一東北流至臺頭子牙河。自東南來會焉。合流至羊芬港。又分二支。一北流逕瘸柳樹。與長子河合。一東北流過蒿浪泊。出楊家河。抵河頭。而臺山趙家房二汊。皆出三角淀而東來會焉。此三汊之大概也。其沿隄東去。逕西馬頭堂頭入左家莊泊。逕傅家營。入石溝河。則鹽河之故道。非三汊之正派矣。自永定入淀以來。高橋淀淤而信安河絕。臺山一汊。併入勝芳。勝芳淀淤而辛張河絕。臺山趙家房二汊併入臺頭。張家觜河淤而下馬頭一汊併入沿隄小河。是淀之上口諸河。盡失故道。既苦于翕受之難。三角淀淤。而長子河絕。王慶坨淤而東沽港河絕。是淀之下口諸河。皆成斷港。又病於宣洩之隘。所恃以通流者。惟臺頭一河耳。以全淀所受六十餘河之水。納之一?之中。而子牙濁河自南來者。又從而溷之。不亦危哉。愚向有末議。設?船。募衩夫。委專官。計丈里。撈泥挖淺。除苲開淤。冢宰顧公已採之入告矣。其事一行。則臺頭一路。上接左家莊。下達楊家河。自可逐漸寬深。不憂梗閼。而愚猶以為一河納全淀。終非其量之所能勝。則三汊故道不可不擇其要者而開挖之。以分其來而暢其去也。一張家觜河。雍正四年。開挖未竟。水至停工。宜接開至左家莊泊。以分沿隄水勢。一沿隄小河。自堂頭至壩觜頭。淺阻礙流。宜挖深通。使水無停駐。以保隄工。一趙家房河。村中土橋卑隘。不通舟楫。宜改造加高。中?活板。使帆檣來往。以暢河流。以上三河。其下流俱經由淀泊之中。苲草?蔣停泥壅溜。多致淤淺斷絕。宜每歲撈挖以為常。此則?船之所有事矣。而尤關緊要者在開挑勝芳舊河。此河上承臺山趙家房二河之委。逕辛張策城褚沽東沽三港。過王慶坨北。逕三角淀南。至河頭與楊家河會。其形勢自西南而東北。最為逕直。故土人謂之照直河。雖湮塞已久。遺跡猶存。若尋逐開疏。事殊?始。寬不過十五丈。深不逾八九尺。而且陸地施工。易為畚鍤。憑高作岸。無事隄防。導三汊于西北分流。減臺頭之東南側注。腸胃寬而尾閭暢。豈繄淀池廓清。即全局之河道隄工均有裨益矣。_
漳河分流疏畿輔通志|李光地|賀編1827|卷一百十工政十六直隸河工|臣等欽奉　　皇上面諭。漳河現在分流。須令永久分流纔好。若并而歸運。則與漕道有妨。并歸子牙河。則民田受害。爾等再往詳看來奏。欽此。臣等遵奉　　諭旨。查得現在漳河分為四支。一支自直隸大名府之魏縣元城縣。流至山東館陶縣地方。歸衛入運。一支由直隸廣平縣至山東邱縣地方。復分為二。其稱老漳河者。自邱縣東北分流。經直隸之威縣南宮棗強景州武邑阜城交河等地方。至青縣杜林木村與完固口之支流合。至鮑家嘴歸運。又有稱小漳河者。亦自邱縣西北分流。經直隸之鉅鹿廣宗平鄉。至甯晉與滏河會。又經束鹿冀州。與滹沱河會。由衡水至獻縣完固口。復分為兩支。一支自完固口流至青縣。會老漳河。至鮑家嘴歸運。一支經河間大城。為子牙河。出王家口歸淀。查漳河現在末流所分四支。三支歸運。一支歸淀。然歸運三支。水勢頗弱。其歸淀一支。水勢獨強。約其水勢。三支之水。僅可以敵一支。是則此時漳水一半歸運。一半歸淀。運道既無難受之虞。子牙河亦得分殺之勢。誠有如　　聖諭所云者。臣等竊觀此時水勢。惟經甯晉冀州會滏河滹沱河一支。最為深通。其歸館陶及青縣入運之兩支。水勢頗淺。或恐將來淤塞。臣等議得應令所經由各地方官。每年於水未發時。分段挑濬。臣等按季察視。務令此兩支俱疏通無滯。以殺小漳河之勢。如遇水大時。仍用挑水壩等法。逼水分流。庶幾北不至挾滹沱以侵田。南不至合?河以害運。臣愚陋之識。未必有當。伏乞　　皇上訓誨。_
漳河源流考|賀應旌|賀編1827|卷一百十工政十六直隸河工|漳河之跡。肇於禹貢。詳於水經。散見於諸子百家。其源有二。一出山西樂平縣為清漳。一出山西長子縣為濁漳。迤逶分流。以及林慮北欽山口合為一。故由彰德之西達於磁。折於臨漳。而氾濫於成安以下諸縣地。前則匯渚沁汾潞之水。後則集沙滏洺沱之水。抵天津入海。其大較然矣。自臨漳以上。皆山陵?确也。勢建瓴不可停。成安而下。地皆平坦。故縱其性之所如。而瀰漫停泓。流斯放焉。其經紀於肥鄉也。在禹貢有至於衡漳之說。在唐史有韋令防漳之說。在宋金元傳史與學碑。有修隄受漂沒之說。是肥鄉之有漳水。實與運會相終始者也。其去來遷徙不常。不見經傳。無從考究。自有明三百年沒城者凡五。浸城者不勝書。散而波蕩村落者。則歲以為常矣。其在唐宋元以前。繞臨漳縣東。直達魏縣元城之南境。正值黃河經小灘鎮一帶北流。漳入則尾閭洩之。而其餘支。以及成肥永曲之間。其害小。及黃河漸次東南下。呂梁之險著。徐淮之道通。沿黃河舊址。淤塞成邱。漳咽而不能洩。而禍斯烈於諸縣矣。其在嘉靖戊戌。由嚮王口經回隆鎮艾家口入於?。而肥之無漳者十年。及嘉靖癸卯。河決磁州以東臨漳以西四十里。磁州守秦姓者。曲周人。遂極力築務本隄。挽河由枯桃園趨蘇胡寨以還入於?。而肥之無漳者十五年。及隆慶己巳。決臨漳。由成安達肥鄉。直繞城下。數年而復南徙。或從魏之回隆經元城以達館陶。或從石佛堂南決。泛濫廣平西南。若柳林屯龐兒莊南溫油房等村。而肥之有漳而不甚為害者。又幾三十餘年。突自萬歷戊戌。其素所經歷者。幾成高阜。勢不能順流南下。始不得不復入肥鄉之西境焉。萬歷乙巳。知縣曹公昕。沿城外一里許創立新隄。禺公廷搢。各加增築。其外日積而高。其內日窪而卑。識者已有沉?產蛙之慮。而署事者以膜外置之。壬戌六月。肥城遂遭沉劫之慘。不可救藥。嗣是修葺十有餘年。而迄今屋宇儉陋。委巷空虛。元氣尚未大復也。其最甚而傷禾殺稼。蕩產析廬。四望蒼茫。城鄉俱困者。一則天啟之丙寅。一則崇順之癸酉。一則順治之甲午。以迄今康熙之壬寅。皆奇災也。自萬歷戊戌以後。其勢常在肥之西鄉。自順治壬辰以後。其勢常在肥之東鄉。今壬寅突決成安之野莊口。繞隄數匝。四園胥化稽天。而又有蟻穴潰於北。長流迅於西。薄膚侵?。岌岌難保。書奕篇云。水以漳名者甚多。當陽有漳。灨上有漳。鄣郡有漳。亳州有漳。安州有漳。而皆不如晉趙清濁合流之漳。猛而烈。狂而肆。沮洳而善幻。肥何德於漳。而自開關以迄今茲。不舍晝夜之如斯也。善哉張雪髭之言曰。成安者。漳之門庭。曲周者。漳之郵舍。而肥鄉者。則漳之腹心。又曰漳有十功。曰獲?稻。曰易膏沃。曰填污下。曰通舟楫。曰資蓮藕。曰備旱乾。曰增林木。曰省糞畜。曰聚魚蝦。曰廣薪芻。又曰漳有十過。曰克城郭。曰溺性命。曰阻貿易。曰決隄防。曰沒村落。曰壞封植。曰混阡陌。曰淤稼禾。曰苦棲息。曰悲遷徙。功不如過之多。功之及於民者。或以月計。或以歲計。而過之及於民者。則其量十世。其量百世也。故曰肥鄉之有漳水。實與運會相終始者也。道不通乎漕運。平江之奇策誰聞。事難資於灌溉。西門之顯蹟不著。人居僻壤。禍慘黃河。敬述近代源流。以聽當事採酌。其一切利害淤塞疏鑿防濬。已見陳公盤防隄議中。不錄。其自晉代以上沿革。已詳酈道元水經註中。亦不錄。_
直隸河道工程事宜疏乾隆三十七年|裘曰修|賀編1827|卷一百十工政十六直隸河工|竊惟畿輔河道。蒙我　　皇上軫念民生。籌及久遠。　　特命大學士臣高晉臣裘曰修會同督臣周元理。諮諏相度。　　發帑金五十萬兩。鳩工興舉。現已工竣。臣於運河永定兩河上下左右。俱經行略?。覆勘再三。此番仰荷　　特恩。隄?一切修整。凡從前殘缺坍損之處。增高培厚。煥然一新。自可資為鞏固。臣伏查永定一河。號稱難治。水性渾濁。挾沙而行。與黃河相等。但黃河不煩轉輸。直達於海。此則入淀穿運。然後達於海河。是以較黃河尤為難治。然黃河綿長數千里。此則不出二百餘里之內。人力猶有可施。顧自改易下口之後。自六工二十號以下。任其蕩漾。而蕩漾既久。泥沙停積。南淤則北徙。遂以北隄改作南隄。迤北又建遙隄。再淤再北則添越隄。昨歲則又穿越隄而北矣。若非此番　　特命經理。則東安武清縣治。將為歸墟之壑。是以相度便利。於新開挑河頭以下。導之使東。斷其北徙之路。作通河尾閭。雖限於地勢。何敢遽言一勞永逸。然人事不可不盡。未可復以任其蕩漾之說誤之。則每歲皆當挑挖。並每汛過後皆當挑挖。必分泥沙於兩旁。而中間河槽一道。斷斷不可阻塞者也。向來河官只講築隄。不言浚河。雖　　聖訓諄諄。頒諸　　諭旨。深切著明。而河員習氣難除。以為浚河艱於施功。又不能見效。不若築隄之有丈尺可尋。工料可算。其最不肖者。或更藉險工為利。易於開消。兼以下口任其蕩漾之後。遂更有所藉口。而挑淤一事。徒存名色。不知淤日積則河日高。加隄而河身與之俱高。既不能下達。則未有不旁溢者。下淤上決。勢所必至。此下口之疏濬。在今日不可不亟講也。其上六工已無中流之形。東衝西激。在在皆成險工。連歲趙村公義村等處漫口皆在上截。?水不就下。專恃隄?為保障。而沙土浮鬆。安能抵禦。此六工以上之挑濬。在今日又不可不亟講也。臣查永定河額設挑淤銀兩。並無庸另議加增。只將歲修搶修之項通為一事。則辦理裕如矣。何以言之。淤灘日減則水循中道。水循中道則無東衝西擊之患。而險工日少。無險工則無埽工。而埽工之費移於挑淤。每歲挑淤。淤不厚。河流可以漸深。河流既深。不專恃隄?以為防禦之術。所謂行其所無事也。此又不獨永定河為然也。運河兩岸。險工林立。而所以有險工之故。則淤灘致之。東岸有灘。則水側注於西。西岸有灘。則水側注於東。側注之勢。偏刷隄根。於是加埽加鑲加戧。百計與之為敵。曷若於水發之前。凡有淤灘。皆以川字河之法深濬溝槽。水到引入槽中。則險工便可大減。亦請以險工之費移於挑槽。久之均化險為平矣。臣半歲以來。於工次逐加曉諭。現在督臣周元理所見相同。論議符合。因永定河最關緊要。頃合詞奏請添設浚船。并與以器具。使得水中施功。以資挑濬。但必須文武大小員弁。俱協力同心。方能奏效。臣再往會同驗收船隻。即將永定河各汛事宜。熟商妥計。新開下口。作何移駐官弁。以專責成。其上六工作何分別平險。配與船隻。於每歲伏秋汛過之後露出淤灘。記明段落。如某汛有淤灘幾段。次年能挑去幾段。能省埽工幾段。以截淤多少為汛員殿最。顯示以黜陟之途。俾以河平無險為陞轉之階。庶廳汛不貪歲修搶修之小利。盡知隄防之難恃。挑淤之有益。一意講求數年之後。諸河必大有成效。總之治河不外疏築二字。而築不如疏。理甚明白易曉。築而不疏。人特未心誠求之耳。__又直省之弊。近水居民與水爭地。如兩河之外所有淀泊。本所以瀦水。乃水退一尺。則佔耕一尺之地。既報陞科。則呈請築?。有司見不及遠。遽為詳報。上司又以納糧地。自當防護。如塌河淀七里海諸處隄?。直插水中。其實原無隄?之時。水過後仍然退出。而隄?一立。水從缺口而入浸。灌溉既滿。被淹更甚。及水退之時。不能仍從缺口而出。遂致久淹不退。而愚民無知。仍以築隄?為愛之。遂使曲防重重。甚有橫截上流。俾無去路者。現在既不能一一將廢隄之土。普行除盡。只得多開涵洞。以為出路。究不能如原無隄?之為暢宣也。又往往倡為防禦下游倒漾之說。殊不知倒漾之水。隨長隨落。不能經久。而不顧上游之全無出路。則誠知其一未知其二者也。臣經行數次。既有所見。理合一併備陳梗?。仰祈　　敕下所司。於一切淀泊原係蓄水之區。嗣後不許報墾陞科。其淀泊中偶值涸出。不得橫加隄?。則凡水皆有歸宿。不致壅遏為上游之害。而河道民田。似不無小補矣。_
總陳水患情形疏道光三年|工部侍郎程含章|賀編1827|卷一百十工政十六直隸河工|竊臣奉　　命署理工部左侍郎。辦理直隸水利事務。隨于交卸江西巡撫篆後。沿途採訪。博稽舊案。得有端倪。此番行入直境。歷過景州阜城交河獻縣河間任邱雄縣新城涿州良鄉十州縣。沿途履勘河淀。訪問官紳士民。又得各道府稟呈略節。通省之利弊情形。雖未周歷履勘。業已得其大概。知直隸之水患已深。不可不急急圖之也。查直隸枕山近海。平原千里。本禹貢冀州之域。枕山則雨水陡瀉。挾沙帶泥。近海則眾水朝宗。地形窪下。平原廣野。則河水停積。消洩不速。故其受水患也獨深。當堯舜時洪水為災。大禹治之。亦於冀州工力為多。以　國朝之近事言之。雍正三年。頻次大水。　　欽差怡賢親王與大學士朱軾治之。大興水利。用銀數百萬兩。歷五年而竣事。乾隆四年。又復大水。直隸總督孫嘉淦治之。歷兩年而竣事。乾隆九年。又復大水。　　欽差尚書劉於義會同督臣高斌治之。歷四年而竣事。乾隆十六年。直隸總督方觀承。大修天津尾閭一次。二十六七年。又復大水。方觀承治之。歷三年而竣事。以上四次。共用銀數百萬兩。自此之後。水道通利者數十年。迨嘉慶六年大水後。大小河道。無不淤淺。其時因川陝軍務未平。未暇修治。嗣後愈加淤積。以致道光二三年。大雨??。被水州縣。多至一百餘處。小民蕩析離居。哀鴻遍野。幸蒙　　聖主如天之仁。每歲賑恤銀米百數十萬。百姓不致困斃。然以數百萬嗷嗷待哺之民。咸仰給於官。豈可為常。則疏通河淀。誠目前至急至要之務。無可再緩矣。臣聞治水如治病。然治病者必先明乎病之源流。統全體而熟察之。按部位而諦審之。急則治其標。緩則治其本。以通省之大勢觀之。天津為眾水出海之路。若海河若塌河淀若七里海若賈家沽若陳家溝若三岔河若興濟若捷地若?盤若老黃河若筐兒港若王家務各減河。皆所以洩水入海。猶人之有尾閭也。東淀迴環數百里。全省之水。皆停蓄於此。若楊家河若楊芬港若臺頭若勝芳若辛張河若三汊。皆淀中之河道。沉泓汪濊。猶人之有腹囊也。大清子牙永定南運北運五大川。乃眾水之大宗。流貫淀中。猶人之有腸臟也。西淀容納順天保定河間三府二十餘河之水。南北二泊。容納正定順德廣平三府二十餘河之水。猶人之有胃垣也。而其傳送之區。若大港若馬道若清河門若張青口若玉帶若中亭若盧僧等河。猶人之有膈也。其上若豬龍若九龍若府河若三岔口若新河若十字河若新灃河若滏河。吐納各支河之水。流注淀泊。猶人之有咽喉也。各屬之支港溝渠。導引積水入河。猶人之有血脈也。今則消洩之尾閭。無不阻塞。停蓄之腹囊。無不淺隘。流貫之腸臟。無不壅滯。收納之胃垣。無不平淺。傳送之膈。無不淤積。吐納之咽喉。無不填閼。流通之血脈。無不凝滯。加以各河淀之大小隄?閘壩橋梁。無不殘缺。每遇霖潦大至。有不泛濫淫溢者乎。此直隸水道受病之部位情形也。伏思自有直隸以來。即有此河渠淀泊。前乎此者不聞頻患水災。自康熙三十九年以後常苦水澇。則永定子牙二濁河築隄之所致也。昔孫嘉淦有言。永定子牙。向皆無隄。泥得流行田間。而水不淤淀。自永定築隄束水。而勝芳三角等淀皆淤。自子牙築隄束水。而臺頭等淀亦淤。淀口既淤。河身日高。於是乎田水入河之路阻。陳儀亦云。永定自古無隄。雖有遷徙沖齧之虞。而填淤肥美。秋禾所失。夏麥倍償。原不足為害。自築隄束水東流入淀。於是淀病而全局皆病。即永定二河。亦自不勝其病。總因濁水入淀。沙散泥沉之故。此又直隸水道致病之根源也。__伏查永定河自築隄以來。於今已百有餘年。河身高出平地丈有餘尺。既不能挑之使平。又不能廢隄不用。雖明知病根而無法可治。亦惟見病治病。多開閘壩以分其勢。高築隄?以禦其衝。使不潰決為害而已。至通省大局。工段繁多。自不能同時並舉。惟有用治標之法。先將河淀之尾閭膈咽喉。一律挑挖寬深。挑出之土。用以築隄。使窪水得以暢流下注。然後廓清腹臟。利道腸胃。俟大端就理。然後用治本之法調理血脈。將各州縣之支港溝渠。逐一疏通。俾民間灌溉有資。旱潦有備。三五年後。元氣漸復。此又現在辦理之先後次第也。至承辦工段。領支錢糧。必須分段責成各道府。各率所屬之州縣佐雜並紳士農民。各治所屬之水。一則責無旁貸。二則情形較熟。三則呼應較靈。四則利害切身。較之委員承辦者。費省而工倍。此番工程浩大。除永定河例係官修。並大川大泊大淀大隄。及木石一切料物。非民力所能辦理者。照例估計外。其餘挑河築隄。既難概照土方。致滋多費。而百姓連年災歉。又不能枵腹從事。惟照以工代賑之例。為得事理之平。臣於途次接閱督臣蔣攸銛來咨。業經疊次具奏。皆已悉協機宜。惟須嚴立賞罰。明定章程。然後人心齊奮。辦理妥速也。抑臣更有請者。臣聞治病者固在醫方之良。尤貴藥力之足。若有方無藥。雖扁鵲盧醫。不能徒手而奏效。經費者。治水之藥物也。此番工程之大。十倍於乾隆年間。以彼時疊次大修之後。河淀之淤塞猶輕。此番當數十年未修之餘。河淀之淤塞更重也。臣極知現在庫貯未盈。理宜處處節省。然天下事有名為省而實費者。亦有名為費而實省者。所當合朝野上下前後而熟計之。自道光元年以來。　　皇上之加恩於直隸災民者。賑?蠲緩。不下六七百萬。而百餘州縣民間兩年不收之糧食。不下七八千萬。水浸之房屋。損壞之器物。又不下千餘萬。合公私耗損之財用計之。當不下十千餘萬。曩令早用二三百萬以治河。則可節省六七百萬之蠲賑藏之公府。並可保全十千餘萬之食貨藏之民間。則上下公私交受其益也。倘再不速用數百萬以治河。竊恐每年仍須蠲賑銀米二三百萬。而河道終須修治。仍須用銀數百萬。民間每年不收之糧食。又不下三四千萬。無論公項不支。而畿輔數百萬生靈將不可復問。則上下公私交受其困也。且挑河築隄。必須一氣呵成。修一段即完善一段。方為有益。若輕挑小築。工作未完。一遇大雨時行。勢必至挑者復淤。築者復圯。為費轉鉅。臣愚昧之見。與其緩辦而費多。不若速辦而費少。與其零辦而費重。不若全辦而費輕。此案工費。斷非一二百萬所能竣事。若每歲止用銀數十萬。何年得了。臣查沿途地方情形。皆屬安靜。惟鳩形鵠面。向臣呼籲求救者不少。現在市集糧價。每?一觔。制錢四十餘文。小米一升。制錢五十餘文。縱有倉穀平糶。於事何濟。必須地中出穀。乃得糧價平減。而河水一日不治。則莊稼一日不收。莊稼一日不收。則民間一日無食。民間一日無食。則　　聖心一日不安。臣反覆思維。惟有仰懇　　聖恩。飭部通盤籌議。寬給經費。俾不致辦理掣肘。但令積水早得疏消。田地早得耕穫。畿輔數百萬生靈。感戴　　皇仁無既矣。_
與當事論永定河書|陳宏謀|賀編1827|卷一百十工政十六直隸河工|天下萬水。皆歸於海。濱海之地。首以疏洩為上。築隄防護。乃水多河少。一時不能容納。致有潰溢之害。大概江南山東直隸。情事相同。天津河間二郡。在在水鄉。無所謂水利也。惟不受水害即為水利矣。多開河渠。遙築隄岸。順水之性。而不與水爭地。跡似棄地。其實正所以收水利而廣地利也。?遙隄之制。取其東西保障。中間河身寬廣。汛水漲發。四處漫衍。勢緩則無沖決之患。水淺則無淹沒之虞。而且淤積于地。止餘清水。仍歸淀中。不致淤淀。尾閭不塞。即可達海。水落之後。地愈肥饒。正可種麥。不與水爭地。而地之所獲倍豐。不築隄?民。而民之安堵愈固。隄外村莊。或可填高地基。或可遷移隄內。即按戶賞給遷移銀兩。亦不過一年搶修築隄之費。在小民雖有一時遷移之勞。而可以永獲麥收之益。又可免年年沖決之患。日計似乎不足。月計即已有餘。今永定河築隄建壩。不但補偏救弊。徒糜帑金。兼恐養癰遺患。愈久愈難調治。以棄為取。以不治為治之說。人人知之而卒不言者。?涉更張。重於改作耳。惟憲臺宏才卓識。久有此議。彼時大部所駮。止以民間田園墳墓。難於遷徙為言。此外別無異議。即鄂相國以遙隄為萬不可行。亦止云河水突然而來。截然而止。非比黃河云云。究竟突然截然。何以不便於遙隄之處。未曾明言。似非確論。正惟其突然截然之水。而限之以隄。束之以河。則隨處沖激。若聽其游衍於寬廣之區。亦斷無不平不順之理。竊恐議論日多一日。而河患日深一日。即有再為以棄為取之議者。亦如日前之旋奏旋改。而以為事不可行。多此一層駮案矣。細詢輿論。無不以淀淤為直省將來之大患。而淀之淤與不淤。則在永定河之治與不治。是永定一河。有關全直利害也。且以棄為取之說。突然及之。固難更張。今既奉有　　明問。若再依舊了此公案。明年汛期。安保其水不為患。是　　上再四有一勞永逸之旨。而司事者終不免作補偏救弊之圖也。況事勢之順逆難易。本難一一預料。惟視其關係何如。如所關者不甚緊要。則逆而難。自不如其順而易。如所關者大而且遠。則與其順而坐失機宜。毋甯逆而幸其有濟。即不克濟於今日。或者濟於將來也。至于凶年興工。窮民藉以食力。比之賑濟。原覺均平無爭。但必須工價稍寬。使民於口糧之外。可以養贍家口。若如直隸代賑之工。止給飯食。其價止平時十分之三。是反于凶年而派民大差。殊非代賑之意。今歲各工。已詳請概照帑修一例給價。小民踴躍。已有明效。明年亦照此辦理也。天津為眾水歸海之區。被潦者十年而九。非水之能災人。乃人不能?餘地以容水。但節節而為之。消於此者溢於彼。終不免以鄰為壑。必得相其高下。審其脈絡。使水有所歸。乃為一勞永逸。雖為費甚鉅。而以三四年蠲賑之費。為之有餘。與其年年仰食于官。不若此舉藏富于民也。_
與顧用方論治渾河事宜|方苞|賀編1827|卷一百十工政十六直隸河工|康熙三十七年。直隸巡撫于成龍以渾河衝半壁店。近其祖墓。奏改河道迤東入淀。安溪李相國繼撫直隸時。僕屢為切言奏復故道。當如救焚拯溺。少遼緩之。即不可為謀。後三十年。近畿之地。無罪而死者。不可數計矣。今不幸而所言已驗。昨見吾友與直督李合奏河道事宜。源流利病。鑿鑿有據。且欲為永久計。具見賢者忠實惻怛之心。但不識更改河身。廣拓遙隄之後。渾流遂不入於淀耶。若仍入淀。則可免淀外之衝決奔騰。而終不能免淀中之淤塞。其患正方興而未艾也。?直隸之有二淀二泊。乃天心仁愛斯民。於大地凝結時。設此大壑。以受塞北畿南之眾流。以免多方之昏墊。而前督臣乃以私心一舉而敗之。至今已成錮疾。若更不能原始要終。定其規模而底績焉。則終潰敗而不可收拾矣。竊思所奏謂故道已為旗民田廬所占。復之甚難。是也。而僕之愚心。則謂復於安溪作撫時。則有利而無害。至於今。雖不畏難不惜費以復之。止可少獲數年之安。而終無救於十數年以後之大患。審形察勢。決然無疑。吾友試思自改故道。未四十年。而二淀已填淤過半。而自前明以至康熙三十七年。運河之水。未嘗不由淀以達運河。而絕無填淤。其故果安在哉。議者謂故道南入會同河。流清而甚駛。故無停淤。此得其一而未知其二也。河流雖駛。能盪刷泥沙使不停耳。能使泥沙別出於兩淀之外哉。?緣夏水未起之前。秋汛既落之後。渾河經流。本不甚大。其挾眾壑之泥沙而沛然莫禦者。惟伏秋之漲為然。而河行固安霸州時。其故道本無隄岸。故散漫於二邑一二百里之間。旬日水退。而土人謂之鋪金地者。皆泥沙之所停也。停於二邑之平地者多。則會於清河而入淀者少。而又以數百里之深淀容之。故三百餘年雖少淤淀底。而不見其形。自故道既改。則渾河之泥沙無纖微不入于淀。故三十餘年而填淤過半。淀既半淤。則故道雖復。而由會同河入淀之道。及西淀之中。必所在淤塞矣。雖歲加挑濬。人力有限。十年之後。終不能免全淀之盡淤。淀既盡淤。則子牙河挾畿南諸水以入淀者。勢無所容。必橫穿南運河。渾河挾塞門諸水以入淀者。勢無所容。必橫穿北運河。更遇伏秋異漲。則近河之地。城郭人民。皆一朝而化為巨浸矣。尚忍言哉。今欲為河道民生永久之計。必別開河道。俾濁流不入淀池。直達於淀河下流之丁字沽。而?東西二淀未盡填淤者。以受會同清河及子牙河伏秋之漲。然後可得數十年之安。苟得數十年之安。而時時修築挑濬。不失其宜。則亦可永久而無患矣。僕之愚心。欲循三角淀之外。迤邐而南。別開一河。廣三十丈。深五六丈。河成。乃於春水未起。秋汛既過之後。引注濁流於其中。而閉其入淀之道。河形磬折。而斜入於丁字沽。去三岔口海河。不過十餘里。但於十餘里間。開拓運河西岸之隄。使河身寬闊。足以容納眾流。而增培運河東岸之隄。廣厚一倍。以防其震撼。則可保無虞矣。且於新開渾河二十里之外。順河身延築遙隄。使伏秋汛漲。有所遊盪。則不致更有衝決矣。僕未嘗身經其地。惟按圖籍。循數推理。而建此議。不若吾友躬臨目見。昭晰無疑。望審其形勢。揭其情狀。以開愚蒙。如或可行。即改前議而懇陳之。古之君子。功不必自己成。謀不必自己出。惟期分國之憂。除民之患耳。況茲事體大。實億萬人生死所關。而非一世之利害哉。昔　　　世宗皇帝。命怡親王總理河道營田。首命別求一道。俾渾河直達海口而不入淀。　　聖謨洋洋。一言而盡京畿之地勢。究河道之源流矣。若能奉　　先帝之遺意。除蒸民之劇憂。定此遠謨。萬世永賴。在　　皇上則為輔相天地之實事。在吾友則為保障億兆之奇功。而僕四十年胸中之痞塊。一旦消釋。亦可以死不恨矣。若大綱既定。其餘節目。當續布之。_
論漳河不宜築堤書|程含章|賀編1827|卷一百十工政十六直隸河工|頃接中州來信。知七月間。雨水漲發。漳?洹沁。同時漫決。河北三府。被災者十有餘縣。業經閣下親往查勘。奏請撫?。聲明俟秋杪水涸時。請派　欽差前來。會勘商辦。為一勞永逸之計。敢謬陳所見。以備採擇。竊以為漳衛洹沁四水之漫決雖同。而情形各異。則施工之大小次第。亦各不同。有不容不塞。不塞則其害愈大者。沁是也。有不須大塞。而不可不加以疏濬者。衛洹是也。有不宜復塞。塞之恐為禍愈大。為費亦愈重者。漳是也。沁水頻年漲決。助河為虐。今既改道不入于河。如果于運道民田。兩無所妨。則因其勢而利導之。以分黃河之勢。豈不甚善。然而經過豫東二省。上下千數百里。既不勝築堤防費之繁。且其性挾沙帶泥。今既奪溜入衛。下達臨清。從此衛受其害。不但有妨于豫省之漕鹽運道。即山東之臨清閘口。亦必被其壅塞。而東南六省漕艘。皆有阻滯之虞。愚所以謂其不可不塞。不塞則其害愈大者此也。衛洹二水。皆出于太行山。水源不遠。鮮有沙泥。向無水患。今因山水漲發。河無所容。故致漫決。竊以為止須補苴缺陷。無事大興工作。惟河道久不修治。河身淤淺。一遇水漲。即至漫溢。似宜加之疏濬。俾復深通。然當此紛紛工作之時。既不能概用帑金。而哀鴻嗷嗷。又不能盡資民力。似應于竇公河以下。向由長蘆商人挑修者。仍責令商人速為挑修。其自竇公河以上。無關乎鹽運者。分出段落。勸用民力。以工代賑。惟是賑恤之例。每大口日支銀六厘。實不足以資養贍。似應于賑恤之外。酌借帑金以贍之。每日每工支飯食銀六分。不給工價。事竣。按地畝攤征還?。則賑務河務兩事並舉矣。愚所謂不須大塞。而不可不加以疏濬者此也。__若夫漳水。雖清濁二源皆起于太行山。而濁漳之沙泥特甚。溯自皇古以至于今。漳水已歷數千年。從不築隄。亦從無水患。眾所共聞共見也。邇來數十年間。河身漸高。始有漫溢。然其水四散旁出。而大溜仍走中泓。無沖坑刷坎之威。無毀居抉地之怒。且其水源不遠。二三日後。即見消退。被淹禾苗。得受淤泥。愈見芃茂。即間被沙壓。水退之後。便可早種二麥。泥土肥美。一歲有兩歲之穫。故于農民無甚大苦。迨嘉慶二十二年。安陽吏民慮患不深。始議築堤。以為可免漫溢之患。而不知束縛水性。使不得舒。從此漳河紛紛多事。無歲不報水災。亦無歲不塞漫口。摠之無疏濬之善策。其決也。大溜不走中泓。有沖坑刷坎之威。有毀居室抉地畝之怒。而官民之受害滋深矣。是則未築隄障以前。漳水漫而不決。為患猶小。既築堤障以後。漳水漫而必決。為患愈大。則漳堤之不宜復築也。豈待繁言而後明哉。去秋漳水報決。往來鄴下。因得詳慎訪問。當將漳河不宜築堤。築則明歲必復潰決之故。為閣下言之。後聞親往勘訪。亦以為然。奏請毋庸築堤。　　皇上聖慮。以事關兩省民瘼。且漕鹽運道。不可不加詳慎。　欽派部堂來豫省會勘。因漳水直走大名。大名之民。咸所不願。故仍以築復故道具奏。三月而後成功。夫以素由河南行走之漳。一旦改由直隸。直隸之民不願。夫固其宜。築復故道。于理為順。聞今年漳水之決。仍走大名。築而復之。豈容再議。且愚非不知漳隄不築之有害也。但天下事兩利相形。則取其重。兩害相形。則取其輕。常取漳水之源流而諦思之。而知其不可復築。築之而勞費將無已時也。何則。漳水由河北歷直隸以達山東。今既潰決。將止築其決口耶。抑將未經漫決之處而并築之耶。如止築其決口。而置決口上下于不問。則水必決于不築之處。是築猶不築也。若并其南北兩岸而全築之。則工費甚巨。非一二百萬不可。且河南既築。則直隸亦宜接築。不築則數年之後漳水又將決于直隸矣。直隸既築。則山東亦必接築。不築則數年之後漳水又將決于山東矣。三省皆築。非數百萬金不辦。既費數百萬金以築之。則必添設數廳員以守之。每歲弁兵之費。歲修之費。搶險之費。又須數十萬金。從此又添一漳河工程矣。　圖家之經費有常。現在東南兩河。及永定等工。每歲所費。業已不貲。豈可復添一河工哉。且漳河亦止太行山下眾水之一耳。即如直隸內。若滹沱若子牙若白若趙若定若沙。小河不下十餘道。而皆無堤。何獨于漳而必堤之哉。竊謂漳河改道。但得無妨于運。似宜因其勢而利導之。不當復築。即築恐亦不固。去年之事。是其明驗。如曰不築。則恐大名之民不願。則又不然。漳水之由豫由直。唯其性之所便耳。在官民則有彼此之分。而在　國家視之。均是王土。均是王民。但當籌計大局。安有此疆彼界之殊耶。唯閣下酌而處之。與時宜之。且為河北之民慶更生也。則幸甚。__　_
丹徒橫閘改建議|陸獻|賀編1827|卷一百四工政十運河上|鎮江府城西有大閘。城東十餘里曰丹徒鎮。有橫閘。又十餘里曰越河。有越閘。三閘引江水入丹徒河濟運。橫閘俗名丹徒閘。舊制金門狹而長。西向閘底高。金門狹而長者。欲其長潮力猛。而泥活不淤也。西向者。欲其長潮直衝而上。落潮從大閘口出也。閘底高者。欲其蓄水也。以故丹徒河數年一挑。糜費不重。近年以來。閘壞而修之不利。又折修之。仍不利。現在金門寬而淺。東南向閘底極低。金門寬而淺。則長潮無力而易淤。年年挑濬。所費不貲矣。東南向。則潮不上湧而下漫。橫閘之潮。不能到大閘。而大閘之潮。反出橫閘。長潮之勢平。落潮之勢更平。而淤日積。丹徒之運河積淤。而徒陽全河。且日以積淤矣。閘底低則不能蓄水。雖日下版。而有名無實。利閘官不利漕運。今冬寒水落之時。閘塘水深不見底。而運河中瀦河灘一帶斷流。此閘底低於河底之明驗矣。客泊舟於此。訪諸里中之耆老。僉曰宜復舊制。夫潮之長落。均以閱一時為度。今則長潮雖仍閱一時。然以移向不得力。而潮落則遲至三四時辰之久。雖欲不淤。烏得而不淤。若將橫閘之金門。收小一半。添長一半。改東南向為西向。閘之左臂縮短。右臂伸長。逼潮水西注。閘底填高三尺。使蓄多而洩少。則長潮勢猛。長潮勢猛。則落潮從大閘口出江。而徒河不至大淤。河不大淤。則歲挑可議減矣。改閘之費無幾。歲挑之費無窮。司籌者盡?意焉。然查橫閘之壞。非壞於官也。實壞於徽之木商也。數十年前。木筏由常州之江陰進口。後以江陰路稍遠。改由鎮江大閘口而入。當京口糧船正在開行時。木筏齊停鎮江口。俟糧船開畢。然後入大閘。至今鎮江之西門外江口。土人謂之排灣。排灣者。木排灣船之所也。不知何年擅入橫閘。橫閘金門狹而長。閘底又深。木排之大。不足以容焉。且口門西向。湖水西注。而木排入閘。礙於閘左臂之伸長。轉折不便。故於修閘之時。施其詭計。朦溷經營。而橫閘遂成變局。再壞再修。再經營而變為有閘不如無閘之局矣。今若改閘於運河。大有裨益。而於木商亦無所損。須明白諭示。所有木排仍會齊鎮江之江口排灣。俟糧船開畢。準其由大閘進口。其不能守候者。聽其仍由江陰進口可也。至木排進橫閘。永禁不行。如此則阻撓無入。賄賂無用。而改閘不日成矣。_
塞運口說|張伯行|賀編1827|卷一百四工政十運河上|王在晉曰。問水集謂河流之淤。難復引之以入運。國家治河。如尚書宋禮。平江伯陳瑄。惟導汶濬淤。建閘通運。不復引河。徐有貞白昂劉大夏諸公。亦不過力塞之而已。不復資以濟運。蓋河至則衝決。去則壅墊。修治之功。無時可已。遷徙不常。害多於利。愚按今日之黃河既不復資之以濟運。惟有塞之一法。涓滴不漏。使淮黃併力以刷海口　海口既深。則上流自無壅滯之患。而潰決之虞庶乎可免矣。陳堂疏云。天下事有利必有害。未有有其利而無其害者。擇其利多害少者而為之則可矣。利在於河者多而漕者少。則從其利多者。而不以為私圖。害在於淮者少而黃者多。則從其害少者。而不以為嫁禍。利一害百。毋以害掩利。害一利百。毋以利冒害。誠遣大臣奉命而往。聽其便宜行事。大破故常。利必期於大興。而不惜小費。害必期於盡去。而無惑人言。或年終勘覆功罪。或三年彙報。使人心鼓舞於獎勵激厲之中。?力可協。而百工可成矣。語云。治河者無一勞永逸之法。祇有補偏救弊之法。則利害之多少。正不可以不講也。_
書總河齊公覆奏淮揚運河劄子後|李紱|賀編1827|卷一百四工政十運河上|大臣任事。功不必獨居。害不必巧避。苟有益於國與民。毅然為之而已。雍正二年四月。紱奉巡撫廣西之　　命。瀕行。　陛辭。蒙　　天語詢及淮陽運河淤墊。水高於城。甚屬危險。紱因而奏言臣昔年典試浙江。往來其地。留心相度。若於運河之西開新河一道。即將挑河之土別築西隄。而以舊河之身作為東隄。則東面有兩道隄工。又中間河身淤土堅實如山。可保永無潰決之患。挑河築隄土方兩算。事半而工倍。費亦不甚鉅。當蒙　　溫旨褒嘉。謂此策甚似有理。從無言及此者。爾此行路經淮徐。有與總河齊蘇勒相近之地。務必親與商酌。如果有益民生。朕不惜費。臣紱欽遵　　諭旨。以閏四月十五日。會河臣於徐州。初亦欣然以為可行。第云此時湖水正盛。未便量度。須至冬間水落。然後詳審覆奏。紱既遠赴粵西。音問稀?。後聞事未舉行。不知其覆奏云何也。十二年春。　　皇上刊發硃批諭旨。頒賜?臣。凡督撫劄子留中未發者。咸布昭中外。乃得見河臣覆奏之章。反覆省觀。似於情事未合。豈其慮有不周。無亦離事自全。畏心所阻。抑或人己之見未忘。以謀非己出。遂寢而不用乎。據稱自淮至揚。運河綿長三百餘里。上接洪澤。下通江口。由漢唐迄今。歷年修防。底定已久。?千百年來相仍而不易者。斯言非也。中幹之山。自廬鳳東行。盡於揚州。其南為江。其北為淮。揚州之南。水勢南流。由三岔河至瓜洲以達於江。揚州之北。水勢北流。由邵伯高郵寶應至淮安府以達於淮。揚州地勢中高。漢唐止開十數里。以通南北之流而已。自邵伯以北並行湖中。未有漕渠。安得謂三百餘里。皆漢唐以來千百年修防底定者哉。自明萬歷十七年。因湖水東溢。始砌東岸石隄。自邵伯至界首。一千二百八十五丈五尺。餘皆土隄。直達於淮。而西岸仍因湖水。未嘗有隄。惟寶應以北白馬湖。流緩沙淤。始築西土堤。達於?灣閘。以束湖水。稍似河渠。中流空缺相通。雖分仍合。以千百年本無之西隄。有明創築。逮今僅百六十餘年耳。稍與變通。無不可者。又據云河之西岸。逼臨白馬寶應界首高郵邵伯等湖。上下相連。水勢汪洋。一望無際。若於河西另挑新河。改築隄於湖水之中。不但無處取土。畚鍤難施。而隄工亦無站立之基。則尤不然。惟西臨湖水則可挑以為河。夏秋漲而冬春涸。天下之湖皆然。秋汛之後湖邊涸出。畚鍤興工。桃汛未至。而河已成。隄已立矣。若湖水經冬不涸。則明之西土隄何以築哉。又謂揚州府城。正臨西岸。上下百有餘里。村莊稠密。市鎮相望。無可躲避。此則無庸置辨者也。河西地高。河東地低。別開新河。止自邵伯之北以至淮安。若邵伯以南至於揚州。原無開新河之理。?別開新河。將以保河東之低地。豈有別開新河以保河西之高地者哉。又謂運河東岸之外。高寶興泰等十州縣之民田。咸資灌溉。倘河身一改。則東岸之閘壩涵洞。必皆廢棄。而溝洫乾涸。大妨民業。若再另行創建。不惟糜費千百萬帑金。而且大工終難告就。此亦張皇之論。未嘗切實計算。高寶興泰等州縣濱海洿地。眾水所歸。憂潦不憂旱者也。又南有芒稻白塔二河。北有甓陽大湖。縱橫貫穿。何憂無水開河築隄。用銀不過十餘萬兩。豈有費千百萬之理哉。他年儻得身膺河責。庶幾力成此舉。以一雪斯言乎。_
民田侵占水櫃議|鄭元慶|賀編1827|卷一百四工政十運河上|水櫃之設。原以蓄洩濟運。遇有淤淺。即當開浚深通。復其舊界。無如濱水之民。貪利占佃。庸吏?令陞科。水櫃盡變民田。以致潦則水無所歸。汎濫為災。旱則水無所積。運河龜坼。大為公私之害。不獨山東為然。如淮北之射陽湖。江南之開家湖。皆水櫃也。今盡行陞科。蓄洩無繇。官民交困。為水官者。有能知其所以然之故乎。或曰。然則陞科不可行與。曰陞科原為　朝廷增賦。才吏之所為也。而於濟運之處獨不可。明成化中。杜謙以工部侍郎行河。自通州抵淮揚。相地勢。去淤塞。復水櫃。導泉源。修壩。河乃復舊。此十五字。誠為治河司運者之要訣矣。匪但水櫃。即黃河淤灘。亦不可陞科。昔高御史明曰。河徙無常。稅糧不改。平陸忽復巨浸。常稅猶按舊額。民何以堪。旨哉言乎。或曰。然則將聽其棄為汙萊與。曰。此又不可。不若仍為官地。責令汛官。廣植榆柳蘆葦之類。歲收其材。以為河工之料。不亦利乎。夫陞科之法。斷不可行於兩河之間。其為利甚小。而其為害甚大也。_
漕船由丹徒閘出江疏道光六年|江蘇巡撫陶澍|賀編1827|卷一百四工政十運河上|臣查徒陽運河。水無來源。歲仗挑浚以引江潮。然挑浚止能及於河底。而江水之起落無常。一遇西風。或雨水稀少。即不免陡落。或一二日落至數尺。雖挑挖深通。而亦無潮可入。是以向來漕船經過。必俟春深水發。始能暢行。本年因湖河水勢難定。欽奉　　諭旨。明年新漕四月內掃數抵壩。以便及早渡黃。是江浙漕船。尤須節節催早。與往年行走情形。迥不相同。現經臣嚴飭各工員。趕緊挑濬寬深。並將著名古淺之豬婆灘。別行籌?雇夫挑深至二丈有餘。淤泥軟沙。為之一罄。漕船諒可無阻。惟開行須早。潮水難恃。萬一淺滯。不得不預切綢繆。查明代漕船。由武進縣之孟瀆河入江。逆流而上。經黃牛山圌山門過焦山以達瓜洲。嘉靖六年。始濬丹陽至京口諸處淤淺。令運船避孟瀆風濤之險。事載明代會典。足徵往時漕船本可由江直上。不專恃徒陽運河也。第從孟瀆沿江至瓜洲。計程百里而遙。且孟瀆已淤塞。刻難議復。臣往來丹徒境內。見有橫閘越閘。均係由運河通江之路。民商船筏。出入甚便。其地在焦山南岸稍東數里。較孟瀆達瓜洲舊路。約近十之七八。橫閘視越閘尤近。若漕船從此出江。用紅船引帶。過焦山。抵瓜洲口。不過三十餘里。半日可到。查前此嘉慶二十四年冬間。因潮小阻滯。漕艘未能歸次。曾將浙江空船。不入京口。逕從橫閘試行。議者紛紛。以為船逕焦山。旁多礁石。設有疏損。誰執其咎。遂將各船截回。其時先到之船業已過閘。駛入運河並無妨礙。可見橫閘出江非不可行。實由人情之畏難而苟安也。臣思江廣漕船。由長江千數百里。始抵瓜洲。所過崖磯。如焦山者甚多。是江浙漕糧。由閘出江。亦祇須設法防護。不必因地畏縮。至漕米經由江河。損壞之事。亦所時有。自應照例辦理。惟事係預籌。必須奏明。庶免臨時觀望。所有來年漕船。仍由京口運行。原不必鰓鰓過計。儻或潮枯淺滯。臣即當親詣江閘。相機籌辦。斷不敢稍涉輕疏。亦不敢坐視延誤。理合附片陳明。_
濬隋河故道通漕議|周篆|賀編1827|卷一百四工政十運河上|客問于予曰。子往來河上。?有年矣。得所為治河之說乎。願聞其詳。曰。河之為河。歲異而日不同。非但不可以歷代之治治之。即明人之策亦斷乎不能復效。或者不察。執其舊跡陳言。與當前萬變之河。爭一旦之勝。是以歲費帑金巨萬。而崩潰四出。為患日深。今山清桃宿高寶興泰諸區。樂土化為巨浸。眾水視為尾閭。室廬淹沒。土庶漂流。其哀號伶俜于道路者。特死亡之餘也。夫豈不欲拯其溺而登之?席哉。由治之不得其道耳。今先歷數其非。然後畢申其說。歸仁一隄。雖元明以來。資以截汳泗諸水。由白洋入黃。以汰黃之泥沙者。然亦因其勢能入黃。故一隄之力。足以為之障。若徒以其勢本下注。藉此隄以蓄之。欲令上湧入黃。我知其必不為此矣。今黃高於諸水。而仍以歸仁截之。歸仁截之於下。黃河拒之於上。諸水日來滔滔不息。譬如承霤之缶。有不溢決而出乎。或者欲流白洋故道。使之復就刷沙之職。不知河如人焉。人有性。河亦有性。人有習。河亦有習。建瓴而東者性也。淤且決者習也。習與性成。猝難復舊。且白洋既淤於內。則黃河之沙。必附益於外。其附益之沙。非至白洋之口。突然結聚。必有迤邐而來者矣。雖曰白洋疏。附益之沙與之俱疏。其迤邐而來者。濫漫不見蹤跡。而岸之宛轉。陂之欹側。地氣之委蛇。俱有積漸之勢。以移河之性。其能悉舉而疏之否。否則不久相率而蹈其故習。淤者復淤。決者復決。築固無益。疏亦何益哉。當明之時。黃弱而淮強。淮高而黃下。黃水污濁。流澌迅疾。則泥沙不澄。而河底不澱。所謂水刷沙者也。故修高堰翟壩。使之遏淮以助黃。黃得淮之助。洶湧而前。其勢加倍。是以黃受淮之利。而淮不受黃之害。及河底漸澱。而河身漸高。河身既高。則黃面愈闊。河面既闊。則河流為緩。而河底愈澱。昔年河身。至今年而為底。今日河面。及異日而復為身。於是黃高而淮下。淮弱而黃強。清口淤淺。淮黃不會。淮雖大。亦承霤之一缶而已。夫淮方抑鬱無所洩其怒。黃又淩出其上。合歸仁以內之水從而助之。有不奔突而出為漕民之大患者乎。或者不察。妄以為致淮黃之交者清口也。刷清口之沙者淮也。所以障淮使之刷清口者。高堰翟壩也。歸仁以內之水。汰黃於上。高翟以內之水。汰黃於下。歸仁高翟相為表裏。則黃自然不敢恣肆。惟務東向。而不知其他。於是修翟壩。而翟壩不為之加堅。築高堰。而高堰不為之加厚。清口雖疏而復塞。淮黃暫合而終分。此無他。亦如向者習與性成。猝難復舊。或築或疏。皆為無益之說也。天長六合之山?溪塘。俱瀦於高寶諸湖。漕河介處其中。汜濫之勢。凜凜然日憂其不保。皆因高翟不潰。淮流不溢。其南則有運鹽芒稻白塔口安諸河。洩之於江。其東則有串場河受漕隄諸閘及淮揚諸邑之水。從廟灣新洋?龍艸堰丁溪諸口。洩之於海。是以漕隄無恙。民亦聊生。今十淤八九。來如覆海。去如引絲。有不潰隄而病民者乎。說者恐下河涸。則漕河與之俱涸。夫漕直患不得其道耳。誠得其道。河涸何傷。任其汗漫而不為之所。已為失策。況為減水壩以益之乎。我聞水由地中行。不聞壩上減也。來者不休。減者不止。而漕隄望其安堵。百姓望其更生。無是理矣。由上河言之雖謂之減。由下河言之實謂之增。__?古之治漕者。止欲治河。河治而漕治。今之治漕者。治河又轉而治漕。窺其意以為競兢焉敝精勞神。治河與漕。以求毫末之效。尚不可得。而何有於民之病不病乎。夫水猶火也。火燎於原。猝難撲滅。水漫於野。豈易疏排。沿河隄岸。雖修築完固。尚虞其乘隙而入。以為民害。其可開門而揖盜乎。今宿清上下。凡有川澤可以瀦水者。俱通之於河。而架橋梁於其上。以為停蓄之所。彼豈不知此非至計。不過以為桃花水發。稍藉以殺其怒。而救眉睫之患云爾。無論橋樑微渺。不足當洪濤之一囓。萬一汎漲之水。排闥直入。則自古與河風馬牛不相及之地。俱為巨浸矣。或曰。此居河之旁。其地頗高。非當河之衝。處河之下。為河所必爭之道。未必遽至於斯。不知河亦何常之有。水所從來。即為上流。水所自往。即為下浸。當其萬里浩浩。連天而至。有何怒之可殺。豈能辨其為高為下為旁為衝。分別而注之耶。且一方之川澤。即司一方之宣洩。資一方之灌溉。蒸一方之雲雨。今盡舉而通之於河。河水挾沙而入。澄沙而出。不過數年。將見有用之川澤。皆化為不毛之沙渚耳。至若駱馬湖之下。清縣之上。所開二百餘里之中河。欲藉以行漕。而避黃之湍悍者。人爭以為便。而不知以利掩害。愚人耳目之術。未嘗統治河之始終本末而總計之也。漕艘入黃。不過偶有覆敗之患。未若淮之日為民害也。今開渠避黃。以去害而就利。淮之為淮。不復顧問。又使天下之人。皆信為非人力之所及。則淮之終不治者。自此利始。且使水不氾濫。風不震盪。則漕艘行河。斷乎無恙。淮獨不然。無論風水之震盪與否。氾濫與否。其間萬姓無日不以沈溺為患。則是黃之害艘者暫。而淮之害民者常。以彼易此。未可謂利。夫汳泗淮黃。不能復通。歸仁高翟。不能復截。清口疏而必塞。下河阻亦無益於漕。減水溺人。停蓄瀦害。所開中河。又屬偏愈之瘧。然則何策以處此。曰利害常相因也。黃淮為轉輸之利。已累百年。自然轉為今日之害。為害既久。甯獨無利之可求耶。夫裘敝宜補。棟折宜更。閒嘗以隋煬幸江都。龍舟所御之道。與今漕艘之所由經。較其難易安危。迂捷勞逸。未嘗不歎任事者之舍易而趨難。舍安而就危。舍捷而圖迂。舍逸而求勞也。夫漕艘自揚抵黃。北行三百里而近。自黃抵會通。又西行二百里而遙。宛轉五六百里。入於會通。然後相率而賀無恙。其風波漂溺之患。歲所不免。此今中河之所以鑿也。然中河止避黃之病艘。而不能拯淮之胥溺。若由隋故道。則自揚而西北。歷盱泗之境。出淮上游。達於汳泗。遂引其水以行漕。所開之土即築於兩岸。以為護風牽輓之隄。而於會通董口之對岸。建設一閘。使漕艘從此出黃。絕黃而渡。即入會通。計其道路。自揚抵會。亦五百餘里也。漕運既通。則黃河自可以不治治之。治之以不治者。非寘河於不問也。不過淺者濬之。塞者疏之。苟其決口之無害於民而可以入海者。即開之使適其性而得所歸。亦何不可之有。河不為患。則沿河諸縣。今之寢處隄干。仰聽水聲。以冀須臾無死者。皆可使登平陸矣。若下河之水。則但湮運河之口。杜黃水使不得入。增減水之壩。禁淮水使不得出。濬串場河及諸海口而出諸海。其淮水則疏運鹽諸河而入諸江。孟子所謂排淮泗者也。淮一有歸。餘皆易與。且漕艘但當求其抵會之無恙。豈問其自新與自故哉。彼殿腳女尚能從此而行。而謂其不可行漕也。其誰信之。比今運河。未嘗加遠。既無黃河之險。民亦陰受其利。即使古無其事。猶當舉行。況乎故道雖凐。河形尚在。加之疏濬。不及三年。必有成績。事半而功倍。比之中河。不更較勝耶。彼先渡黃。然後避其害。此先避其害。然後渡黃。一先一後。得策正等。第彼開河北。則顧後而遺前。此濬淮南。則務一而得兩。一北一南。利害懸絕。夫偏治寒熱之治瘧也。豈若霍然盡去之為得哉。__所難者河北故道。約高數尺。建閘不得其術。惟恐水之內灌。若將所設之閘。其口背河而東向。又於其左築一石隄。其勢稍凸而內抱以護其口。則水皆乘勢東下。無倒注之虞。又於閘內十里。連設五壩。使十餘尺之水層累而下。則是一壩之內。二里之閒。水勢高下。止二尺耳。以二里之地。瀉二尺之水。漕艘往來。如履平地。應無疑者。然所納之水未免有沙。久則又有高淺之患。俟漕船畢過。即填滿近閘一壩。使不得通。至回通而再開。凡商賈往來。欲由此者。皆令其起剝更舟。?是河為行漕而設。非為商賈計也。如此。則沙之積者必少。即欲挑濬。亦易為功。夫秦鑿鄭國渠。用注滇淤之水。溉澤滷之地。收皆畝一鍾。何也。土生而力厚也。唐轉江淮之粟。以給關中。而始不憂匱乏。則此地墾田之廣。產粟之多。均可知矣。今沈於水底者。不知幾何歲月。則生土也。水涸之後。幅員如故。以廣衍產粟力厚之生土。集朝不謀夕播遷無告之民而大闢之。其安阜之樂。豐稔之利。尚可以言語盡耶。客曰。如彼則難於登天。如此則易於反掌。如彼則害同湯火。如此則利過邱山。何以前此之人。未知有行之者。曰。濠泗為有明發祥之地。而祖陵復在其閒。當時臣子既持地脈之說。又恐於此行漕。堤防萬一不固。變生意外。所以極知其利而不敢言。淮黃雖迂險勞費。勢有所不惜也。夫所謂地脈者。謂其氣。非謂其土也。無論地氣荒唐。智者不道。即有其事。而陵與故道。相去尚若干里。何宣洩之有。若舉行之際。推孝陵天壽之愛。及其祖宗。為稍迂其勢以避之。或築堤以為之護。可無憂其與邱隴同體也。芻蕘之見。略具於此。或至相視經營之際稍有不同。貴乎從事者之善處。非予之明所能盡料也。__　前論治黃河下河之病與但知治漕不顧淹民之弊從未有明切若此者至其改運道不出清口由淮泗上游對渡董口仍入會通河則斷不可行且於何處入黃亦未明言其地?既用隋河故道則惟有由淮入汴由汴截河入沁以達衛之一法萬無仍入會通河之理且南岸亦別無入河之地也其明于黃淮下游之情形而不悉上游地勢者歟取其論病略其用方可矣_
練湖善後章程啟|黎世序|賀編1827|卷一百四工政十運河上|丹陽縣下練湖。仰受長山驪山八十四汊之水。舊有石閘四座。蓄水濟運。又有涵洞十處。以時灌溉民田。惟緣頭二三閘。年久沖廢。湖水不能收蓄。於運道民田。均有妨礙。卑府於上年親詣查勘。議請修復。嗣經督同委員。確估所需工料銀兩。在於府庫存貯柴租銀內動墊。仍由卑府及丹陽縣養廉內分作四年扣還歸?。其湖隄埂岸。並據該處涵長居民。自行按年出夫修築。當將辦理情形。通稟在案。卑府隨一面出示曉諭。一面委員會縣督率。飭選石匠領辦。自上年十二月二十四日開工。至今陸續動給銀兩。飭令購齊料物。集匠趕修。現據?報。隄身閘座。俱已完工。除再親赴勘驗收工另行稟報外。伏念練湖閘座。俱經修復。既蓄洩之有資。尤善後之宜急。必須預籌定案。冀垂久遠。茲卑府悉心查察。閘座既設。而絞關閘板繩索及僱募閘夫等項。在在均應設備。所有絞關繩索閘板。今估需工料銀四百餘兩。查原估工料銀四千三百六十八兩零內。該石匠撙節辦理。原估銀數。係河平九折給發。儘足敷用。計有節省河平銀七百四十四兩零。現將閘板繩索各項需用銀兩。即將前項扣存銀內照數動給。業已購辦齊全。毋庸另行籌款。以歸簡易。至各閘不能不撥夫防守。以時啟閉而杜偷盜。而人夫棲止房屋。亦當添估。擇地安設。擬於節省項下將動用剩餘之項給發?造。統俟事竣。造具實用細冊報銷。此外閘夫應支常年工食。卑府查下練湖魚草出息。歲收銀六十五兩零。係?抵修閘公用之?。今閘座既已捐修完整。此項銀兩。可以就款開支。現擬四閘設夫六名。每名歲給工食銀八兩。共銀四十八兩。即在湖息項下動支。其餘仍?抵閘座並閘板等項歲修經費貼補之需。如有不敷。該縣又有普生莊租息一?。在內添補支銷。似以公濟公。均無窒礙。其餘一切善後事宜。謹抒管見。為憲臺陳之。__一練湖既修。閘座涵洞啟閉之法宜委員照管以專責成也。查練湖四閘。現已告成。其關耳板片繩索橋板。業經卑府給價置備齊全。以便蓄洩湖水。救田濟運。其每年春夏桃伏兩汛。時雨連綿。各處山水匯注。應令專管委員。沿隄察看。如水勢過盛。欲漫隄埂。即勘明啟板。酌量洩水。以免漫溢之患。一交秋後農田無須放水之時。即將閘座涵洞嚴行封閉。以備冬春糧船來往。放水濟運。如遇亢旱之年。僅存湖心底水。不能由閘放出。即從較低之頭二兩涵。引水由支河王公閘新河閘放出。以達運河。該二閘現經該處農民自行修整。毋庸官辦。所有練湖事宜。查向係丹陽主簿經管。嗣練湖失修。該主簿移住珥陵地方。未免離湖窵遠。查該縣縣丞。亦係河缺。駐劄城內。照管較易。應請將練湖四閘及一切事宜。歸該縣丞照管。以專責成。倘該員玩不經心。任人盜放。或啟閉失宜。即將該員量予懲警。並請咨明河憲。將該員免其派調別差。倘必須差委之處。仍由府委員暫時代理。__一各閘宜設閘夫防守並給房棲址也。查四閘擬共設閘夫六名。每名每年酌給工食銀八兩。共銀四十八兩。在於練湖魚草出息內開銷。按季由縣支給。仍於頭閘三閘兩處。各建瓦房二間。令其棲息。日夜看守。如屆啟閉下板之時。仍令積聚一處。通力合作。其閘夫即飭涵長公舉誠實之人承充。倘該閘夫懶惰偷安。啟閉不能如法。或守看疏懈。致有偷放。俱由該委員隨時懲警查報。__一運河閘座亦宜一體置板以備冬令蓄水濟運也。查運河舊制。自練湖而上。至江口一帶。則有丹徒之西門閘南門閘。相為表裏。自練湖而下。則有呂城閘奔牛閘相為表裏。原以啟放湖水。使其南不直瀉於蘇常。北不直出於大江。又恐啟閉過船之時。水隨船去。是以必須表裏重閘。一啟一閉。庶湖水不至盡洩。今湖既修成。於冬春糧船喫緊之際。自應悉照舊章辦理。第丹徒之西門南門二閘。現已修整置板。應請飭令丹徒縣主簿專管。所有呂城閘殘缺無多。現已估修。添備閘板。惟該閘久無閘夫。應請增添閘夫四名。每名每年給銀八兩。共給銀三十二兩。亦請在於練湖魚草租息項下開銷。如有不敷。即在普生莊租息項下添補。該閘即交呂城司巡檢就近照管。惟奔牛一閘。在呂城下游十八里武進縣地界。係常州府所轄。應請飭令常州府籌?添設閘板。設立閘夫。籌給工食。即責令奔牛司巡檢就近照管。如此。則湖河全復古制。開放湖水。似於運道有益。__一湖水應立志樁以杜偷放也。查練湖四閘。原備宣洩濟運。涵洞為農民引水灌溉田禾。舊設涵長十三人。係民間自行選舉。如遇農田需水之時。自應儘其啟涵灌溉。惟秋成以後。即無須沾用水利。便應瀦蓄充盈。以備濟運。但湖中魚草出息。向係徵之魚戶。而魚戶利於水淺。以便捕撈。即不無偷放湖水之弊。卑府現於湖心亭之?。豎立石柱。刊刻尺寸。以為志樁。農事畢後。管湖官量驗水深尺寸申報。即取涵長漁戶不敢偷放切結備案。庶湖中積水尺寸。瞭若指掌。兼杜偷盜湖水之弊。__一閘板繩索。宜預籌歲修經費也。查閘板常年堵截湖水。而繩索日夜暴露。風雨摧殘。均易損壞。必須按年修換。所有更換木料夫工繩索。並閘夫住房日後修補。亦請於餘存湖息及普生莊租息項下動用。據實造冊報銷。至各閘座現俱新修。取具保固。但數十年之後。亦須每歲粘補殘缺。或臨時委驗。亦於普生莊租息內詳明動用。__一上湖隄埂。宜一體加築。並嚴禁盜放湖水也。查下湖周圍隄岸。已由湖民照依舊制加培。其相連上湖之隄埂。凡過水處所設堵禦弗慎。不加築隄岸。恐下湖蓄水稍多。必致漫淹上湖田畝。是上湖與下湖接連處所。並溝澮經由之處。均宜一體加築隄岸。以免湖水上漫。卑府現已出示。一體加修。現在業已逐漸加補。第恐上湖居民。懶費人工。或見下湖蓄水稍多。恐致上溢。竟有黑夜盜放者。亦不可不防其漸。應責成地保涵長閘夫人等不時巡防。方為切近。每年山水初發之後。由地保隨時查報。如需加土堵禦。即便督率附近湖民。各照坐落田疇。按段培土堅厚。以防漫溢。_
練湖考|盛符升|賀編1827|卷一百四工政十運河上|丹陽之有練湖。去城西北百步而近。即所稱月塘。亦稱練塘者也。宋文帝曾幸其地。名為勝景湖。宋武帝有游曲阿後湖詩。不知當日所云驚瀾曠津。與今日之沮洳灌莽。果何如也。自晉唐迄今。廢興不一。要而論之。用之之法有三。一曰灌田。一曰濟運。一曰半以灌田。半以濟運。如晉之陳敏遏馬林溪。引長山八十四汊之水以溉雲陽。周回築塘。由張堰至龍頭岡。約四十里。得田一萬三千畝有奇。至唐而居民築一橫塘。截十四里分上下二湖。取下地作田。設斗門者四。永泰初。剌史韋損復修其利。廣為八十里。民皆刻石頌德。而李華為之序曰。旱則放。潦則蓄。此專以灌田者也。自唐轉運使劉晏以橫塘壅礙。雨霖泛溢南注。金壇等縣。常被渰沒。有障水為湖洩水注河之議。而湖禁以興。南唐昇元初。縣令呂延貞。增修斗門偃為土堰。會河道旱竭。賴以通濟。遠近稱之。至宋而設斗門五。石躂六。函口十三。凡民間占塞。及盜決河水者。如擅殺人律。至元而設湖兵百。提領二。專司啟閉。至明而建三閘。上閘之高湖心者三尺。中閘之低上閘者二尺。下閘又低二尺。設巡司專董之。因著在漕單。有歲修之令。此專以濟運者也。然前代之湖禁嚴矣。如元臣翟思忠曰。春淫夏亢。?之洩之。官漕民田。悉得灌溉。陳膺曰。大旱不減。大澇不溢。可溉而田。可運而河。未嘗盡廢民田也。明郭思極曰。夏秋則戽水溉田。冬春則放水濟運。林思訓曰。田之在上湖者。如魏家莊為公莊田。傍隄高岡。無礙水利。在下湖者。如道人墩一圍。離水十丈有餘。不須攤革。亦未嘗盡廢民田也。此灌田濟運兩利兼存之說也。因得取而遙計之。凡湖之水有源。而練湖無源。以長山諸汊之水。無所自出。不過天雨時行。山水奔注。來不可禦。去不可?也。凡湖之中可航。而練湖無航。以其形勢本高淺而易竭。非若洮滆諸湖。常為水匯也。凡湖皆?以天然。而練湖獨成於人力。自長山以達辰溪入上湖。入下湖。無不束以隄埂。復就湖之埂。為閘為。環湖之隄。為函為洞。節以高低。時其蓄洩。非有深溝大壑。長流不匱者也。試就昔人之議濟運者言之。每曰冬春。然冬春之月。河水皆枯。此湖早已淺涸。何從得其灌注耶。其言湖水一寸。河水一尺者。特於夏秋久旱。霖潦適盈之際。僅見之耳。更就昔人之議治湖者言之。每曰旱不減。潦不溢。然如庚申之秋。久雨泛漲。蘇松尚未全渰。而毘陵高阜之區。先成巨壑。無不咎此湖之水。奔溢為害。則所為旱放而潦蓄者。其法又安在耶。況運道流通。全藉京江一水。濁潮日至。歲多壅積。大挑撈淺。總須力役。不聞以此湖之濟。可代民勞。較之山左用諸湖為水櫃者。其功非可同日語也。__然則修而治之。其說安在。竊以為一則高低之地勢宜因。就其高者。圍之塍之。就其低者。濬之疏之。則小為溝洫。大為陂塘。何一非蓄水之地。水得所蓄。而可引之以灌田。即可洩之以濟運。無二法也。二則上下之節宣宜辨。上湖為諸汊之水所由來。勢如建瓴。不能蓄者。貴?之使蓄。下湖為諸河之水所由去。每憂衝決。易于洩者。貴洩之有時。昔人為減水閘界上下之中。高於湖心者六尺。未滿閘面而?。既滿閘面而去。此善法也。三則公私之責成宜分。向來閘座之設。引二湖以達外河。備運道之盈涸。函竇之設。引二湖以注田間。防民田之旱澇。今豪民有私取函洞。各擅其利者。而有司或視閘為緩圖。以致大水時至。多被崩衝。一決之餘。涸可立待。是當取在官在民者。各任其成毀。又當取時啟時閉者。峻立其防閑。昔陳膺有云。牢捍禦以防衝決。深濬導以治澱淤。多門涵以備蓄洩。堅木石以俟悠久。四者其不易之定論乎。我朝之初。湖中之佃為民田者不少。所以賦稅。載在全書。迨順治八年。按臣秦公奏申湖禁。三十年來。遂為棄地。今科臣張公鵬特以墾闢　　上請。其間經畫便宜。非可懸論。而推本晉唐遏溪溉田之初。原以重民間之耕作。顏延之所云衍漾綠疇。劉長卿所云春風萬頃。元稹所云提?翁孫。捧戴婦姑者。儼然有雞犬桑麻之盛。其漕政之歲修。特詳于宋明之世耳。特為紀古今之沿革。以俟當道之採擇焉。_
覆奏江南運河情形疏乾隆五十年|蘭第錫|賀編1827|卷一百四工政十運河上|竊臣等奉　　上諭據管幹珍奏。查催漕船往來河干諸湖堤堰閘座。涵洞具存。或湖深而支河不通。或湖中存水不多。亦有竟至淤涸者。若不及時經理。脈絡漸不疏通。恐支河不能達湖。以致不能入運。萬一明年雨少。則更無濟運之方。雨多則無容水之地。所患又非止漕運一事等語。所奏甚為近理。黃河以南之運河。恃洪澤湖匯淮抵黃以濟運。而射陽氾光甓社邵伯諸湖之水匯之。黃河以北之運河。恃駱馬湖以為瀦蓄。而臺莊閘內諸泉。及河成三閘上下蒙沂汶尾諸水匯之。向來俱藉以利漕濟運。至於大江以南運河。則恃江潮往來吐納。及太湖以為瀦蓄。而練河東西氿洮滆諸水爭流分注。匯為長渠。故南北運河數千里。漕艘商船。均資浮送。今諸潮堤堰閘座具存。而支河往往不通。湖水竟有淤涸。非僅一年雨少所致。若任其年復一年。脈絡漸不疏通。是雨少之年。既不能由支達湖以濟運。而雨多之年。則又湖底淤高。支河閉塞。難免泛濫。於漕運民田大有關礙。將此傳諭薩載李奉翰蘭第錫明興知之。並著將如何勘估籌辦之處。據實覆奏。欽此。伏查江南運河。自山東交界之黃林莊起至蘇州。計程千有餘里。中隔黃河大江。上下運河。分為三道。其由支達幹。由湖入河。情形不同。節宣各異。如黃河以北之邳宿運河。長三百八十餘里。雖恃駱馬湖為瀦蓄。而該湖在宿遷之西北。承受東省蒙沂白馬諸河之水。由皂河迤下之王柳二閘入運。祇能濟運河之下截。其自宿遷以上。總以東省微山湖來源為正支。本年因臺莊以至河成三閘一帶。水小不足運行。臣等不得已將蘇家山水線河開放。引黃由靳家河等處濟運。實屬一時權宜之計。原非河工正辦。水過不免沙停。已飭道廳乘此回空漕船未至。測量淤淺。疏濬深通。並將蒙沂諸水之在駱馬湖以上。由廬口壩徐塘口沙家河入運各處。即為堵閉收蓄。使來源由隅頭湖而歸駱馬湖。並將尾閭五壩。堅閉不開。以為瀦蓄濟運之資。該湖儘有容水之地。支河亦屬通暢。惟患來源之減小。無虞脈絡之不通。此諸河以北運河之情形也。其黃河以南之淮揚運河。自運口起至瓜州。長三百四十餘里。地形北高南下。專藉洪澤湖為來源。向慮水大。不患水小。如今歲洪湖未曾發水。實為多年未有之事。運河西岸之寶應汜光高郵邵伯諸湖。皆承受本地雨水。並洪澤盛漲。由山盱五壩分洩之水。匯歸於湖。各湖遇水大之年。由西岸二十四港口入運。從東岸南關五里車邏昭關等壩。洩入下河湖蕩歸海。近年仰蒙　　睿謨廣運。如遇洪湖盛漲。悉由清口東注山盱五壩。節宣有制。高寶諸湖水勢甚小。東岸之南關車邏等壩。堅閉不開。下河民田。永無水患。西岸通湖各港。因河高於湖。俱經堵閉。亦不使運河之水。分洩入湖。惟邵伯迤下。湖高於河。湖水由西岸以內。通湖之二河鰍魚各港入運。分注金灣六閘等處。歸江東岸。則下河一帶。形如釜底。當藉運河之水。由各閘洞分洩下注。灌溉民田。所有兩岸閘座涵洞。外高內窪。皆以備運河之分洩。並不藉支港而入運。總因本年雨澤稀少。處處湖河水小。多藉長河之水分潤。以致運道淺滯。非湖深而支河不通。亦非湖淺而容納無地。此淮揚一帶運河。祇有分洩之路。並不藉旁湖支港濟運之情形也。至於大江以南之運河。則恃江潮為吐納。以太湖為來源。自鎮江以至蘇州。兩岸支河汊港本多。然支港之深淺。亦與運道相平。高下不甚懸殊。本年因太湖來源不旺。江潮亦小。夏秋之間。兩岸民田。車水灌溉。晝夜不停。以致運河水勢日淺。而無錫陽湖交界之伍牧落社一帶。地勢稍高。水落更覺露淺。約長四千丈。應行挑挖。臣等與撫臣閔鶚元派員勘估。並督令該地方官?期興工。趕緊挑濬。一律深通。以便商賈往來。並空重糧船行走。此外如練湖氿洮諸水。凡有幹支可通。應行疏治。可以導引入運者。俱在勘籌辦理。此又大江南運河之情形也。統俟各道委員勘覆到日。臣等再與撫臣將籌辦事宜。分別奏請　　訓示。_
請修練湖閘隄啟|黎世序|賀編1827|卷一百四工政十運河上|竊查卑屬徒陽運河。上自江口。下至丹陽。亙一百四十餘里。兩岸岡陵相望。中流一?河渠。岸高河狹。本易傾卸。加以江潮往來。潮長則水挾泥沙而進。潮落則水去沙停。故一歲之內。淤積日多。是以糧船來往。每多阻滯。從前猶三年再浚。五年三浚。自糧船冬兌冬開。遂自每歲挑挖。習以為常。然挑河之役。從前悉藉民力。嗣奉　　上諭。以江浙二省之漕。不忍獨累徒陽二邑之民。改為歸官領帑承辦。自是以來。工員漸臻賠累。視為畏途。且近年薪米昂貴。僱來夫役。日給薪米。照舊給發。是以每次小挑一段。工員須費七八千兩不等。以此陳陳相因。鎮郡四屬。賠累日重。卑府於上年十二月履任。即值督挑運河之時。往來工次。目睹情形。亟思籌畫變通。以期妥善。因即採訪輿論。檢查誌乘所載。昔年濟運。專賴閘座啟閉收蓄江潮。並有丹陽練湖。蓄水濟運。是湖去丹陽縣西百二十步。一名練塘。又名曲阿後湖。開自晉時陳敏。其湖仰受長山驪山八十四汊之水。由西而東。匯以為湖。湖有上下兩名。上湖高於下湖。下湖高於運河。前人於上湖之東建石閘四。使上湖之水以次達於下湖。又於下湖之東建石閘四以為關鍵。使以次達於運河。由是運河南有奔牛閘。呂城閘。北有南門閘。西門閘。使一帶河流。南不直下於蘇常。北不直出於大江。凡遇秋夏水發。則閉湖閘蓄水。使無?溢。冬春水涸。下閉奔牛呂城閘。使無下瀉。其江口之西南二閘。潮來則啟板進潮。潮落則下板蓄水。如有不足。則啟湖閘。放水入河以濟運。此昔年修湖築閘蓄水之成法也。其湖之西。又有涵洞十二處。以時灌溉民田。故志載涵洞以時啟閉。民田之旱澇無虞。閘座以時啟閉。運河之蓄洩有備。湖記有云。湖水放一寸。運河增一尺。每年春初。水利官巡修湖隄。以防衝決。每年八月。遣員?視。如有侵占墾田。及蓄水不多者。據實參呈。春冬則啟閘濟運。夏秋則啟涵灌田。民有盜決湖隄者。罪比殺人。制度精詳。極為周密。歷代以來。載在郡省各志。及行水金鑑。並練湖歌?一書。凡前人奏議所及。無不備載。明季湖禁漸弛。至順治九年。經巡按秦世楨奏明開復。撰文作記。康熙十三年。前撫院馬題請續修。至康熙十九年。丹徒鄉宦張鵬官給事中。遂有廢湖墾田之議。經前?撫慕請將上練湖高阜之處。分撥一千餘畝。給安插京口投誠之人墾種。餘聽徒陽二縣之民上價開墾。自是上練湖全廢。下湖亦被附近居民開墾湖田七千餘畝。山水不歸練湖。由馬陵一帶四處漫溢。糧田動受淹浸。及至多年湖水正額糧田。反失灌溉。康熙四十七年。經前?撫于題請下湖仍?蓄水。將報墾田畝地丁銀五百五十三兩。漕米二百七十九石。在於湖?民田各戶攤徵。而濱湖之民。以灌溉有資。欣然樂從。奉　　旨俞允。勒石府縣衙署。永久遵奉在案。此上練湖業已墾田。不能開復。下練湖仍?蓄水。未經私墾之原委也。__卑府前於道經丹陽之便。躬親查勘。即有該處涵長及居民人等迎投呈懇修復湖閘。並呈練湖歌?一書。卑府當即存?查閱。並帶同涵長居民。周歷查勘。勘得下練湖緊靠運河。湖底高於運河底一丈有餘。周圍三十餘里。其南面湖隄約高六七尺不等。列涵洞四。埂外資湖水灌田者。四十餘村。其西面湖隄。約高四五六七尺不等。列涵洞六。又有戽水缺口一二處。隄外資湖水灌田者。五十餘村。其北面上湖。業為陞科熟田。毋庸再勘。兩湖交界之處。有埂一條。上有倒敗廢閘三座。乃上湖水達於下湖之故跡也。上湖既已成田。此三閘久已無用。廢石亦多為居民搬取。尚有存者。其東北面並無涵洞。止有長埂一條。上列缺口四五處。埂外資湖水灌田者。惟張官渡一村。由東面南湖埂連於運河之隄。排列四閘。其第一閘久已沖廢。片石無存。第二閘尚有碎石。居民利於蓄水。每年以土壅塞閘口。水大並土亦沖入運河。丹陽縣一帶運河之淤。大率為此。其第三閘閘牆尚整。惟底板沖壞一半。其第四閘全然完整。卑府當帶該縣石匠胡成芳。眼同估計。議拆上練湖三座廢閘之石。運修下練湖頭二三閘。足敷八分之用。仍須添補二分。並一切夫工灰料。共估須銀四千三百餘兩。該匠情願包做保固。並據涵長居民。僉稱各村之田。皆資湖水灌溉。每歲私自按田派夫修築。每田一畝。出夫一名。工作二日。以此計算。湖之西南二面。計田四萬餘畝。派夫四萬餘名。可得八萬工。若得官為修閘。水有所蓄。民間派夫修隄。倍加踴躍。情願自出己力。添築隄岸。官為立定成式。無煩更籌經費各等語。卑府又委府經歷李培勳。循查水源來路。竟至長驪二山。見各處溝澮通連。尚無阻滯。卑府伏查運河舊制。前人於各處設立閘座。原係以時汲納江潮。收蓄濟運。又有練湖蓄水。勢如建瓴。以時接濟。故從前運河。無每歲興挑之事。茲運河除橫越二閘下板蓄水外。餘皆板片無存。久失啟閉。故江潮往來。任其去?。是以毫無操縱。加以練湖閘座失修。水大則一瀉無餘。水退則全行乾涸。不惟運河毫無倚賴。即湖外數萬畝民田。亦失灌溉。茲該處居民。情願自築湖堤。所有閘座。又經勘估。止須銀四千餘兩。此用費少而獲益多。為勞暫而為利久也。本前人之成法。歷代奏達文案。班班可考。檢核河渠各書。及府省各志。均皆載明。斷非無稽之言。惟是事關漕運。卑府原不敢輕為置議。謂修濬練湖。即毋庸挑淤運河。第丹陽形勢。地土最高。山水驟發。而無所蓄藏。下游一帶。動受淹浸。倘稍經乾旱。湖外數萬畝民田。坐成枯槁。就民田水利而論。亦為應辦之事。斷非糜費無益之舉。若湖隄修成。而運河閘座。亦各按照程式。置板啟閉。則試行一二年。似於運河未必無裨。倘已有成效。再行咨達。將運河間歲停挑一次。不獨鎮屬四縣。積困稍蘇。即全省官僚。均輕賠累。至所須經費。不過四千餘兩。查卑府府庫。現有存貯柴租銀兩。係從來不報部閑?。惟歷任各府流交有案。卑府管見。應請即於此項柴租內動用銀四千兩。即行動土修築。將來於卑府及丹陽縣養廉內分作四年扣還歸?。既不開銷公項。兼能俯順輿情。似於民生漕務。均為有益。如蒙俯允。卑府即行出示曉諭。並即委妥員經理。_
請停設安山湖水櫃疏雍正十一年|岳濬|賀編1827|卷一百四工政十運河上|竊東省運河水櫃舊制。有東平之安山湖。周圍六十五里。在運河西岸。有廢閘四處。曰似蛇溝。曰十里鋪。曰八里灣。曰通湖閘。南有六堤口。曰朱家口。沈家口。王家口。吳家口。趙家口。楊家口。自前明以來。旋築旋廢。久經認墾承糧。嗣于雍正三年。內閣學士何國宗。奉　　旨查勘運河。議將安山河復設水櫃。重築臨河並圈湖等堤。修通湖蛇溝二閘。併于八里灣十里鋪兩廢閘之間。建一石閘。名曰安濟閘。閘下各開支河一道。通入湖心。其南六堤口。亦每口建閘挑河。以納坡水。又請開柳長河。引魚營陂宋家窪兩處積水入湖等語。經奏准動帑興修。嗣因柳長河介于魚營陂宋家窪之間。內隔金線嶺一道。不能相通。復經前撫督臣塞楞額。請從金線嶺北魚營陂開河。下注柳長河入湖。又從金線嶺南宋家窪開河東出兼濟閘入運。題明改挑在案。臣查安山湖各工。除閘座支河。俱經修浚工完外。其臨河圈湖等堤。甫經建築。即被漲水汕刷殘缺。現在估計補築。據布政司呈詳前來。臣訪知此湖淤廢已久。修築之後。仍不能蓄水濟運。因備查圖志。並親勘情形。查得安山湖於前明永樂九年?設水櫃。正統三年。復經修浚。是時河南之荊隆口黃陵岡。未曾全塞。本有濟水分流。由鉅野鄆城匯入安山湖。以為來源。自弘治六年。明臣劉大夏建築太行堤荊隆口。塞濟水不復通流。此外別無泉源灌注。僅藉朱家等六口。並柳長河坡水入湖。消長無定。即有運河餘溢。可由通湖閘收入。然亦所納無幾。是此河絕無來源可恃。又湖身本在安民山之前。漕河東岸即亭子泊。乃濟水北入大清河之路。故流雖絕。伏猶存。土疏底漏。坡水易于消耗。且湖東三閘。通湖閘在南。係納水入湖。安濟似蛇溝二閘在北。係放水濟運。今細加測量。湖地卑于河地。安濟等二閘。亦止與通河閘同為宣洩之區。非甚泛濫。不能放水入運。若湖水漲發。則運河亦已瀰滿。無需增益。以此作櫃。是以無源之水蓄之有漏之湖。而又進水易而出水難。縱周圍增高堤岸。究屬何益。現在湖水乾涸。全湖並無寸流。傳詢父老。據稱此湖每年伏秋之間。坡水流入。積聚湖心。交春以後。漸就退減。至二三月內。悉經乾涸。即如雍正八年七月內。異常水漲。湖河相連。至次年三月。仍然徹底俱乾。當河水淺?之時。湖水先已耗竭。涓滴不能濟運。總緣湖底沙土疏漏。非圈堤所能收蓄。詢之管河各官。亦眾口同詞。今若發給帑銀。照舊修築。仍屬于無用之地。臣查勘既確。何敢扶同附和。再議興修。臣愚竊以此河水無來源。土疏易漏。不堪復作水櫃。僅可留此一區。以為洩水之處。隨時宣導。倘遇漕河驟漲。則分減入湖。以保運道。若值坡水暴發。則匯注入湖以保民田。所有通河安濟似蛇溝等三閘。并臨河堤岸。均宜加謹修防。此外圈湖缺堤。概停補築。以免虛糜帑項。是否可採。請　　旨遵行。_
請濬泉渠狀|陸燿|賀編1827|卷一百四工政十運河上|竊照兗泰二府屬十七州縣。其泉四百七十有八。較之前代二百二十餘泉。不啻加倍。而一遇水小之年。不聞水勢增多。固由泉源需雨而旺。亦恐人事有所未盡。今查各泉源有上中下三等。其下泉細流。不足深恃。姑弗置論。至於上中二泉。疏則未有不流。流則未有不效涓滴之益者。故疏導之方雖在泉源。尤在泉渠。?泉渠類出於泥穴石罅之中。稍有淤閼。流即閉塞。故凡有泉之處。必須寬砌泉池。一以障在外之泥沙。一以容在內之停瀦。泉渠長或數十里。闊或數尺。由支達幹。匯為洪流。必須節節爬疏。在在通利。相度地勢。由高趨下。然後其行無阻。其流不絕。今泉池已按年陸續修砌。且屬泉穴所在。為泥沙壅遏者尚少。惟是泉渠道遠流長。地勢不平。往往水至半途。不能下達。上雖有泉。下則無路。州縣奉檄疏通。徒以空文申覆。而管泉佐雜。職小權輕。通判於隔屬州縣。亦不能操其長短。遂至呼應不靈。視同隔膜。今當頻年水小之時。憲心籌畫焦勞。諭令酌委人員分投各州縣。會同地方官實力疏濬。竊謂地方之不以泉務為事。已非一日。苟不以白簡嚴繩其後。勢必仍以空文塞責。於濟運終無裨益。應請此次差員會同疏濬之後。如仍虛應故事。泉渠或有壅塞。及地勢仰高。不能下達情事。或行查出。即一并嚴參究治。庶幾於事有濟。_
論丹徒新河避淤濟運書道光六年|江蘇巡撫陶澍|賀編1827|卷一百四工政十運河上|徒陽運河。連日西風。江潮不入。淺阻難行。沿河●撈。本屬無益。惟有昔年?漕時所製鐵簸箕。日來愈用愈精。竟大得其力。其法用鐵片作箕筐。使堅銳易於入土。用鐵片八九條。縱橫作箕底。使水去而沙留。箕尾用堅木柄。使人從船上持柄。將箕直插入水底。箕旁左右有鐵耳。用長綆二條繫之。數十人從岸上拽之起。每鐵箕四隻。竟可出土一方。較之斛水後所挑乾土。更為得力。?載土既多。反借水勢助其滑溜。易於上岸。亦可備刮淺一法也。橫閘出江。因水淺不能。而漕船之畏焦山象山亦特甚。其丁舵既與大江不習。而又不善使風。從焦山至瓜洲。尚有二十里。若乘東風而上。未抵瓜洲而風轉西北。彼即不免顛觸於焦象二山之間。由其技劣而膽恃也。惟有避去焦象二山。另開一河。從橫閘出口。縴挽甘至露寺下。對渡瓜洲入口。則萬無一失矣。頃登北固山。望視地勢。見象山南接汝山之中閒有一缺口。可以開鑿成河。因委員往視。據云。果有此缺。可以開河。名曰二缺口。尚有頭缺口在北。緊依象山之尾。其缺似有石底。不及二缺口之易於興工也。次日復同道府往勘。所見相同。已命䎱手從象山西尾接江之處量起。經陸家圩過二缺口。東至尹家圩轉灣。西南經汝山砲臺下。過千顆柳孟家茶菴。出灣子橋。共計二千八百餘䎱。路長約可十一二里。灣子橋即丹徒橫閘外之橋也。此工若成。需費二十萬。地勢寬平。出土近而江水易入。可為永遠之利。既可避焦象之險。上達瓜洲甚近。而船出橫閘經此出江。則內河可以不挑。東南之累輕矣。惜乎費無所出。聊為閣下一存其說。以俟將來耳。_
論微湖蓄水過多書|黎世序|賀編1827|卷一百四工政十運河上|再承另示微湖蓄水。必須漕運民田。兩無妨礙。因聞江南省。又有加增一尺之語。誨諭諄諄。仰見斟酌盈虛。歸於至當。惟是加增蓄水一尺之議。起於東省。今不知如何諉之江南。查濱臨三湖被淹之地計八州縣。東省居其五。南省居其三。是南省亦有切膚之?。何至膜視?封。置民生於不問。而微湖之蓄洩。東省實操其權。南省實受其制也。湖口誌樁。向來定制。收水一丈二尺。足敷重運之用。嘉慶二十一年。吳李二公。因湖底墊高。奏改定制收水一丈三尺以外。至多總在一丈四尺以內。南省未嘗會議也。而此奏之後。泇河廳收水。即以一丈四尺為主。以後總有多無少。於照例鋪水濟運之時。又或少啟一閘。或多下板塊。名為惜水如金。實則有心操切。名為留有餘以備不足。實則但顧運而不顧民。迨至湖水長至一丈七八尺。數州縣田沒水底。該河員故作咨嗟可憫之語。實則乃深喜之。即如上年湖水難容。廣求分洩。啟放江境之藺家山壩。東河預籌存水丈尺。泇河廳請於一丈四尺之外。再加五寸。繼又議加一尺。知會江省。均有文?可據。江省未嘗創為此議也。泇河廳但求蓄水之多。而不顧地方被淹之苦。即如藺家山壩。原議俟湖水消至一丈六尺以內。再行堵閉。而泇河廳於湖水尚存一丈六尺以外之時。即移會銅沛廳急堵藺壩。其有意多留湖水。實有案可憑。而南河亦不敢不聽其號令者。恐其水勢虧短之時。有所諉咎也。茲讀來諭。乃轉以加增一尺之語。誣及南省。上朦清聽。是又明知有害於民。而巧為避怨之計。微湖實東河管轄。南河從不與聞。亦無從照例啟閉。然歷據東河咨奏之案。每年重運不過用水二尺餘寸。今以收水一丈四尺。比舊制多蓄二尺。以理度之。似已足敷數年之用。而加增蓄水之。言南河不便阻議者。泇河廳專司湖水蓄洩。恐其鋪水之時。藉詞靳惜也。昨兗沂曹道賀公。頗欲講求水利。諄諄見詢。弟即以河廳惟求蓄水之言告之。今得鼎力主持。與東河帥確商籌辦。俾漕運無誤。民生有賴。幸何如之。_
邳宿運河宜增二閘疏嘉慶十八年|漕運總督阮元|賀編1827|卷一百四工政十運河上|竊查糧船行至邳宿運河。年年剝淺。一入山東境內。如韓莊閘。雖地勢更陡。而歷年通行。並無阻滯。推原其故。由於東境七十餘里之中遞建八閘。而江境三百餘里轉祇六閘。閘多則塘深水省。閘少則水淺沙停。臣前過邳宿時。虛心體察。博訪輿情。皆以為匯澤閘之上下。宜添建二閘。曾經附片陳奏。今已奉　　敕交百齡等查辦。伊等自必據實議奏。但其中情形利弊。臣既有所見聞。不敢不為我　　皇上陳之。一添建二閘。可期全漕早出江境也。查船糧起剝受剝。節節費手。大約按塘一月可竣者。剝淺必月半方竣。加以在南既阻。則到北遞遲。重運既難。則回空或誤。近年邳宿運河。部臣督臣漕臣河臣御史章奏頻仍。　　皇上復隨時　　降旨訓示。臣恭讀　　諭旨及諸臣奏摺。積之豈止盈尺。雖　　皇上萬幾不倦。指示周詳。然似此人力可為之事。究以及早辦成一勞永逸為是。今若于匯澤閘上下添築二閘。則全漕可免剝淺之遲。早出江境一日。即早抵通壩一日。早得建閘一年。即早速全漕一年。庶不致以常年應辦之事。節次上煩　　聖心。若不能于來年重運前完工。恐來年仍致仰煩　　聖慮也。一?養丁力以保米色米數也。查重運糧船定例。惟楊村地方酌量起剝。此外皆應揚帆直達。例不容有起剝之事。連年黃河?河剝淺。尚屬年有年無。獨邳州?兒窩?灣等處。竟視起剝為例內之事。近來各省運丁。簽派愈難。逃避愈甚。造船運糧。人工物料。倍蓰于前。運丁所得舊例錢糧。僅敷用度十之三四。　國家經費有常。安能事事加以津貼。各省州縣。若再議加津。苟非加收累民。必致更虧倉庫。是以全賴?養丁力。俾得勉力奉公。轉輸無阻。上節　國帑。下紓民力。乃邳境起剝。通漕計費。每年須十萬兩以外。其剝船偷竊折耗卸貨虧損者。又不下數十萬兩。且上或雨淋。下則水滲。一經霉變。累及一船。而疲乏之丁。甚或因剝費無出。私將正供偷抵。到通短米。則又使水攙和。收買回漕。種種弊端。皆由剝米過多而起。故今年米數米色。雖經臣極力辦理。于未過淮之前。設法周防于諸剝淺處。猶難保其必不短壞。若來年仍復如此。則丁力太?。本原太耗。此豈但以起剝為常之地方河工所及顧也。又旗丁所帶貨物。原令各丁藉沾餘潤。以補錢糧之不足。近因邳宿水淺。一切貨物。不得不多為截賣。且以貨價抵給剝費。是例不應有之剝費。既益其所本無。而例所應有之貨價。又耗其所本有。裏虧外折。丁力安得不疲。且　京師物價昂貴。亦未必不由于此。今若添建二閘。如遇水勢不足。即便蓄養深通。如遇盛漲驟來。例由月河行洩。照例鋪水五尺。有何多論。兩省行所無事。儘可安詳。數年之後。水力丁力。能似乾隆年間寬展。米色米數。庶可保矣。__一建閘似費實省。可節河工正帑也。議建三閘。不無多費。然果核實。何致過多。山東現造三閘。不過八千餘兩。況此閘既成。則常年邳宿諸壩。大可節省。近年以來。因邳宿一帶水淺。節節加築草壩攔蓄。至數十處之多。攔河壩抄手壩對頭壩挑河壩等。名目不一而足。臨時則多購土方。事過則聽其塌卸。大約挑土一段出河萬石者。一堤之基即又入河數千石。是下年所挑之土。即上年所挑之土。即上年所築之堤。挑既費帑。築亦需工。搬運轆轤。愈形壅墊。南河道廳利築草壩。以為年年開銷地步。是以藉口水淺。皆不願有添閘之事。多方撓阻。今若合數年草堤之資為一年石閘之用。所費有定。而所省無窮。但須溯查近今五年之內。邳宿挑挖土方。築做各壩工料。每年工部報銷若干萬兩。五年共報銷若干萬兩。其孰費孰省。便較然明白矣。臣所謂似費實省者此也。以上三條。臣再四思維。博加訪問。千人共見。萬口同聲。皆以為今昔情形不同。因地制宜。利添二閘。恰符　　聖意所指或二閘或四閘之數。?因乾隆年間微山昭陽南陽南旺駱馬諸水櫃。水力雄厚。雖至邳宿末流。六閘儘資浮送。近今疊次受黃淤漫。徐北漫水。亦墊邳河。是以各閘各河。力量皆不如前。今年匯澤閘六月得雨。上下游皆深至五六七尺。惟此中間二段。水淺不足三尺。幾于剝盡方行。待至糧船過淺之後。在河在漕之人。若皆以能出江境為慶幸者。此係來年湖水縱多。亦須起剝之明驗。而預現于今年者也。再前二閘座。如定議添建。無難於來年重運前赶辦完工。該處地面。雖係浮沙。下掘即皆堅土。若添閘束水。更收束水攻沙之益。臣職司漕運。有所見聞。今已將秋。時日迫促。不得不直陳于　　聖主之前。_
防河保運議山東通志|ANON|賀編1827|卷一百四工政十運河上|尚書之序貢道也。曰兗浮濟漯。青浮汶。徐浮淮泗。皆達於河。則山東之國。固循河以通達者也。蓋冀州之域。控河上游。逆泝而行。罔非利涉。今則大河屢徙。合於汴淮。　國家設都燕京。在渤海碣石之右。運道自南而北。河流自西而東。一從一橫。非同貫。論者謂漕渠水?。宜分河之支流以助灌輸。然而河處高原。經疏壤。性悍易決。質濁易淤。分引微涓。頗資其利。而節宣稍失。則全河奔注。運不能容。勢必衝潰東堤。挾眾流以趨海。即使旋加塞治。而沙停土壅。故道悉湮。是獲利無幾。而滋害實多也。即如衛河本屯氏故道。而泉流匯注。別為一渠。宋慶歷中河決商胡。北流與御河為一。及分二股河東流。而御河淤澱。運路艱阻。程昉為河北都監。力浚治之。此河之有害於?可徵矣。會通河雖以汶水為源。而明永樂中。金純分導河流。與會通河合。景泰中。徐有貞開廣濟渠。上泝澶淵。以接河沁之水。則猶借力於河耳。乃一決再決。貽患不休。至宏治間。劉大夏始築黃陵岡以斷其流。而張秋獲甯。則河之有害於會通河可徵矣。濟甯以南。河泗所會。明初運道在昭陽湖以西。因地與黃逼。引流入運。所在有之。自鄆城入者。由牛頭河至魚臺塌場口。自曹州入者。由雙河口至沛縣之飛雲橋。轉而遷徙不常。隨處淤澱。甚至魚沛淪為澤國。無復漕渠之?。朱衡之開新河。李化龍之開泇河。引避濁流。惟恐不遠。則河之有害於新泇二河。亦可徵矣。方今河不侵漕。往來甚易。似乎無煩顧慮。第河自武陟以下。地勢傾於東北汲胙滑澶之間。皆故瀆之所經。鼓浪吹濤。駸駸欲赴。所賴以障遏之者。止此一?之長堤耳。蟻孔偶漏。決溢隨之。左右奔趨。悉為漕梗。夫曹單二堤。猶在邦域之中也。河南之武陟滎澤原武陽武封邱祥符陳?蘭陽儀封。直隸之長垣東明。工多險要。地屬殊疆。我之畏津。藉彼捍禦。而曰恃以無恐。不亦難乎。稍有勿虞。方以我二東為壑也。雍正七年。　　詔設河東河道總督。兼綜兗豫。專事修防。經籌備至。庶慶安瀾。然而未雨綢繆。不敢不凜。謹博稽往?。備述如左。俾溯流者有所考鏡。則亦保運之一助也。__按濟水自乘氏今曹州　分而為二。其一為濟瀆。入鉅野。濮水出酸棗縣首受河。經濮陽與濟水會。入於鉅野。同注大清河歸海。則自曹濮以至壽張東阿。正濟濮之所經。而河流之所貫也。今故瀆雖湮。而支渠互見。自曹縣入者。則為賈魯河為濟河為灉河瓠子河。自濮州入者。則為小流河洪河魏河。悉屬黃河決口故道。況濟多洑流。濮亦時有隱見。微涓隱溜皆足以牽大河之脈。而使之東注也。至於開州東北。歷觀莘以至聊城者。又有古漯河。?唐馬頰河。本與博平高唐相通。而截於運道。考其遺跡。皆有受河之上源。雖障以古堤。而類多殘缺。倘決河分派。歷濮范而注莘陽。勢亦甚易。灌入運道。即不能無潰決東岸之虞。此亦要害所關。不可慢視者也。__水經。濟水自乘氏分而為二。其一為菏水。即南濟也。東過昌邑金鄉東。至方與縣北。湖陵縣南。入於泗水。宋乾德中。東疏菏水。轉漕兵餉於定陶故地。置發運務。明洪武初。河決曹州雙河口。流入魚臺。命大將軍徐達開塌場口。引水由牛頭河至塌場口。出穀亭以通漕運。永樂中。遣侍郎金純。從汴城金龍口下達塌場口。築堤導河。南入淮漕。以接運道。後河經屢決。遷變靡常。各志所載故道。自曹郡雙河口分水東南流。由鉅野嘉祥二縣入濟甯境者曰牛頭河。由定陶城武單縣入金鄉境者曰淶河。曰三家灣河。會入魚臺之塌場口。入於舊運。自新河泇河次第開鑿。運道左避。不假分流於黃。千里長堤。足以力制湍悍。然而原武以下。曹單以上。書決書溢者不一而足。脫塞治稍後。彌漫無涯。雖委之以昭陽湖。未必不汎堤而東也。修防孔固。永永無虞。職水之君子。念之哉。__按總河靳輔治河書云。河決之害。北岸為大。何也。南亢而北下也。且開封南岸。從汴河可以達淮。歸德徐邳而下。其地山陵。其隄歸仁。其湖靈芝孟山洪澤。其去無路。久之而亦必復其故。又於運道無係也。然同一北岸而其害又有不同。若上自閿鄉。下迄滎澤六百里。大抵山多而土堅。不甚潰決。不具論。曹單潰決。由魚臺上下以入運。或匯金山彭家河以入運。尚不至有奪河之患。惟開封北岸。一有潰決。則延津長垣東明曹州三直省附近各邑胥溺。近則注張秋。由鹽河而入海。遠則直趨東昌德州。以赴溟渤。而濟甯上下無運道矣。且開封之境。地皆浮沙。河流迅駛。一經潰決。如奔馬掣電。瞬息數百丈。工必大而下埽更難。故前代河決之患。此地常居七八。自明劉大夏築太行隄。起自黑羊山。東至曹州以及豐沛。高厚堅固。北岸恃以無恐。歲久不修。殘缺過半。　國初封邱荊隆口大王廟決。總河楊方興塞之。工六七年而始竣。費帑者八十萬。故曰北岸之害莫大於開封。附載以為後鑒。__保運說山東通志_治運有經。要在均調水勢而已。絀不可。盈亦不可。而盈之害更甚於絀之害。絀則淺阻。害止此矣。至於盈則百川灌河。茫無津岸。洪波奔盪。圯閘潰隄。不洩而歸之尾閭。害可勝言哉。南旺地脊也。南則左亢。以右為減。北則右亢。以左為減。昭陽等湖之洩南運。大清等河之泄北運。前人籌之詳矣。?有以益為益者。有以損為益者。損之又損。持盈之道則然也。考其舊制。次第復次。事未至而為之備。雖不言功。厥功鉅哉。__運河灣曲說山東通志_會通一津。全以各節蓄。而臨清以北。則環曲而行。不復置。世遂有三灣抵一之說。而不知前人用曲之意。全為漳水而設。漳水之濁。雖減於黃河。而易淤亦與黃河等。然而治漳之法與治河又有不同。黃河來源甚高。建瓴而下。徹底翻掀。順其所趨。則沙隨水漲。絕無壅阻。遇曲則勢逆。勢逆則脈滯。水過之處。餘沙易?。漸?漸長。路愈曲而勢愈逆。脈愈滯。迫之使怒。橫決隨之。故以逢灣取直為上策。?循其性而行所無事也。漳水濁滓稍輕。而來源平坦。無奔激振盪之力。若津道徑直。緩緩而行。則水浮沙沈。隨路澱積。疏之不勝疏矣。今多用灣曲。使之左撞右擊。自生波瀾。鼓動其水。而不使之少甯。則沙亦帶之而去。無復停頓。是紆折之。正以排瀹之耳。豈僅以此為節蓄之方哉。若知其防淤。而概以黃河逢灣取直之義施之。則求通反滯。大失曩賢規畫之精意矣。_
宿遷駱馬湖壩說|張伯行|賀編1827|卷一百工政六河防五|治水之法。大者洩之。小者蓄之。黃河。水之至大者也。故祇宜洩不宜蓄。今又增以駱馬湖之水。又焉得而不為害乎。故予謂竹絡壩宜閉也。或曰。黃河沙重。借湖水以刷之。不然。則黃河恐淤矣。予曰。宿遷以上之黃河。果誰為刷之乎。而何以不聞其遂淤也。豈不淤宿遷以上之黃河。而獨淤宿遷以下之黃河乎。其不足信也明矣。或曰。中河水小。借黃河以濟運也。予曰。宿遷以上之中河。初無借於黃河之水。而何以亦足濟運也。況宿遷以下之中河。又有駱馬湖水以助之乎。豈宿遷以上之中河。不借黃水以濟運。而宿遷以下之中河。必借黃水以濟運乎。又予之所不能解也。且黃河之水。滔滔而來。勢不可遏。顧可使駱馬湖之水助黃為虐乎。故宜閉之。使黃河少此一水。即少此一水之害矣。或曰。黃河之沙。全借清水以刷。今使清水不入黃河。則宿遷以下二百里之黃河。不慮淤乎。予曰。借清水以刷黃河。理或有之。獨是宿遷以下之黃河慮淤。而宿遷以上之黃河。獨不慮淤乎。宿遷以下之黃河。借湖水以刷之而不淤。宿遷以上之黃河。果誰為刷之。而何以卒不聞其淤也。且遙遙數千里之黃河。數百年以來。何以不聞其偶然或淤也。此固不待辨而自明者也。或曰往時湖水涸時。中河水小。仍借黃水濟運。今而閉之。倘中河水小。糧船何以遄行乎。予曰。現有李經邦閘在。倘慮不足以濟運。則於此閘之上下。再建一閘。使兩閘之水。?入中河。豈猶不足以濟運乎。或曰。湖水大長時。仍有竹絡壩口以洩入黃河。今為閉之。倘湖水大長。中河不虞泛濫乎。予曰。於錫成澄泓橋之上下。多開減壩。使由高山頭入鹽河下海。又於其下中河兩岸。多開涵洞。北岸引水入預備河。南岸將土塘河挖成。引水入其中。兩岸仍多穿溝渠。使中河南北。盡成水田。又於遙隄之下。多建涵洞。使預備河之水有餘則從涵洞洩出遙隄之外。使入鹽河下海。而中河之水。自不至泛濫矣。且將駱馬湖邊。多開引河。使水大之時。由西甯橋河下海。則湖水亦不至甚大矣。__　_
建虎山腰減壩疏嘉慶二十年|黎世序|賀編1827|卷一百工政六河防五|竊查河防舊制。閘壩與隄防並重。如當常年修守。則賴隄防束水以刷沙。如遇汛漲非常。則賴閘壩減水以保險。二者互用兼資。不可偏廢。而情形有今昔之不同。尤當因地制宜。隨時設法。于河防可期有濟。而錢糧不致多糜。方為盡善。黃河來源浩瀚。豫省河身。皆寬二三十里。江境豐碭一帶河身。亦尚寬一二十里。至徐城一帶。南係城郭。北盡山岡。河身僅寬八十餘丈。較上游容水不及十分之一。平日歸槽之水。尚可流行。一遇淫潦不時。非常汎漲。即有壅遏?高之患。徐州郡城。岌岌可危。自徐城以下至邳宿桃清山海一帶河身。亦僅寬二三百丈。至五六百丈不等。加以清口中河兩路來水匯歸頂托。江境防守之難。實數倍于上游。考之歷代河渠諸書。及前明潘季馴經?兩河各疏。無不以多建減水閘壩為防險保隄之計。康熙年間。前河臣靳輔。在徐城以上。建設毛城鋪滾壩一座。天然閘一座。于十八里屯地方。又建設西閘。又于北岸建設大谷山滾壩一座。蘇家山閘一座。徐城以下。又建設峰山四閘。王營減壩盛漲之時。相機啟放。水落即行堵閉。是于束水攻沙之中。並用防險保隄之法。權宜變通。並無偏倚。實為全河最要機宜。奈近年河道情形。日久更變。毛城鋪以下之洪濉河。大谷山蘇家山以下之水?河。均已淤成平陸。黃河亦漸淤高。閘壩口門。有建瓴掣溜之虞。減洩之水。無循序分洩之路。十八里屯兩閘。久經淤廢。王營減壩。衝跌無存。僅存天然峰山兩處閘座。洩水無多。以致大汛水長。壅積不消。黃河兩岸。節節生險。屢屢漫隄。上游漫缺一處。則下游淤墊一處。各處隄工。歲歲加高。仍形卑矮。磚石埽壩。處處著重。未得平甯。久煩　　宵旰之憂勤。多耗　國家之經費。其病皆出于有隄防而無減洩。不能保守異漲也。歷任督河諸臣。無不以籌議修復閘壩為事。並前蒙　欽差長齡戴衢亨臨工查勘。因毛城鋪情形難恃。經費過大。未易辦理。議請修復十八里屯舊閘。並移建王營減壩。嗣緣要工疊出。籌款維艱。僅將王營減壩。擇地移建。十八里屯舊閘。至今未修。臣百齡于嘉慶十六年。籌擬河防善後各條內。奏奉　　諭旨。該督摺內。修復減水閘壩一條。黃河隄岸。建立減水壩以洩盛漲。原係前人良法。但所建閘壩。必須位置得宜。方有利而無害。河流遷徙靡常。現在距靳輔張鵬翮治河之時。又越百餘年。其舊蹟所在。揆之目下河形地勢。是否仍能扼其衝要。宣洩得宜。尚須詳悉勘明。始可定議修復。等因。欽此。仰見我　　皇上至聖至明。準今酌古。于講求前人成法之中。仍示以因時制宜之要。惟連年以來。搶險頻仍。經費支絀。未及興辦。臣等查黃河歷年水勢。因各省旱澇不時。水勢大小不等。即如十七年漲水並不甚大。汛期即保安瀾。迨自十八年八九月間。山陝各省。積雨彌月。黃沁各河。積報長水將至二丈。江境河水平隄。漫隄之處。不一而足。適因豫省睢工漫溢。下游隄埽。得以趕緊補還。臣等身經異漲。益思減洩之方。膺服　　聖謨更得講求之法。到處勘查。悉心籌計。大抵黃河閘壩因山創建者終久可憑。平地創建者易致衝跌。必得另求山勢可借。而又有現存引河可用之處。庶錢糧可歸節省。而啟放可以無虞。因飭通工道將廳營府縣會同籌議。茲據詳稱黃河北岸。舊有閘壩。恐運道受淤。不敢置議。至毛城鋪減壩。雖屬得力。而原建之處。本無山勢可憑。壩之上下。土性沙鬆。從前啟放。屢有王平莊邵家壩唐家灣掣溜之事。近年河底更高。辦理難有把握。且挑河培堰。及廂做鉗口各壩。需帑百萬之多。工費太鉅。十八里屯東西兩閘。原借山根建設。金閘僅寬三丈五尺。減水無多。不足專恃。且閘底太低。亦難再放。__惟查該處西南一面。眾山環繞。中有丁塘湖。湖濱有虎山腰地方。兩山對峙。中間凹處寬二十餘丈。山根石腳相連。可作天然滾壩。不費人工。北面臨河。即係十八里屯。該處舊有山岡。淤入土中。議將該山頂剷平。改作臨河滾壩。即以虎山腰作為重門擎托。有此兩處因山形勢。可期穩固。因即將十八里屯山岡之上。淤土起除。查看兩閘中間山岡較高之處。長有三十餘丈。低于灘面三四尺。比舊閘底高一丈六七尺。比黃河盛漲水面。計低七八尺。可以就勢鑿平。于山岡之上。另建金剛墻兩座。中?口門寬三十丈。作為天然閘底滾壩。俱較比高低。適得其中。斷無衝跌加深之患。其減下之水。由下塘湖出虎山腰。歸天然閘。下引河。匯流宣洩。自十八里屯之虎山腰。中隔縷隄一道。縷隄之外。挑挖引渠。添築東西束水隄工。縷隄之內。各山環接。西面王家山舊堰。應幫培高厚。偎護碎石。縷隄●開之處。砌大石裹頭。用碎石鋪底。以資鉗束。而免刷深。至天然閘下引河。添此滾壩。減洩之水不免漫灘。該處西岸本有攔堰一道。上自天然閘。下至艾山。計長九十餘里。舊堰甚形卑矮。土性沙鬆。且有離河較近之處。必須培築堅厚。方資保險。應將該堰離引河遠者。就舊堰幫寬加高。離引河太近者。另估退後。接築新堰。再將天然閘河下游淤淺之處。間段疏挑。蕭縣城外。再築護城隄一道。以為重障。統計各工。共需銀四十餘萬兩。較之從前估修毛城鋪需銀一百二十餘萬兩。估修十八里屯需銀九十餘萬兩。所用未能及半。辦成之後。不但徐城以上。得有寬大滾壩。減洩盛漲。可保無虞。即下游隄埽。亦免生險搶辦。計其節省實多。當此東南兩河各工多用之後。經費實不易籌。臣等受　　恩深重。苟稍為可緩之工。斷不敢驟議請辦。惟通盤籌畫。河工大要。既須隄防保護于平時。必須閘壩救急于臨事。近年南河之病。實由于專事隄防而不修閘壩。現在睢工業已堵合。黃流挽歸正河。本年大汛瞬臨。難保必無異漲。若不預備減洩閘壩。竊恐從前之險。即在目前。與其補苴于事後而費愈多。無甯籌備于事前而工實省。既目睹揚湯止沸之難憑。自應急求釜底抽薪之善策。且辦成之後。水小之年。原可以堅守不放。以收束水攻沙之益。水大之時。即啟放亦期速堵。不致有溜緩沙停之虞。有壩則操縱由人。無壩則束手無策。壩成原可以數年不用。但不可一日無備。現在雖費。將來所省實多。是于前人成法之中。師其意而不泥其?。就其地而略變其制。既籌有可辦之法。何敢因循貽誤。謹將籌辦情形。繪圖貼說。據實具奏。__　疏云壩成原可數年不用不可一日無備然自山腰建壩之後實無一年不啟放者固知就現在之河身不籌變通斷無善全之策也存之以備宣洩情形_
河口築隄設說頤道堂集|陳文述|賀編1827|卷一百工政六河防五|五壩既另建。則蓄洩之宜。人操其枋。淮水固不致橫決矣。而頻年河底淤高。設淮黃?漲。河口仍有倒灌之虞。是猶門庭之寇遠。而郊野方興。咽喉之疾除。而壅滯未去也。可奈何。曰此則又當於河口籌之。上年復建磨盤埽。河水業已七分敵黃。三分濟運。然水勢相平。始見其效。而不可以例黃水盛漲之時也。近年於盛夏閉禦黃壩。所以禦黃水使不闌入。計固得矣。而淮水盡注洪湖。是以十分之水入運河。運河不能容也。分注下河。下河亦不及洩也。是猶圍窮寇於絕地。而不?竄逸之路。則疾?之勢成。袪積疾於四肢。而不用化解之方。則腫潰之患大。非計之萬全者也。可奈何。曰此當就築壩之說而變通之。清黃交匯之處。本有二壩。束清壩以蓄清水。使不外洩。禦黃壩以禦黃水。使不得入。然此於冬令水落行之。且仍?數丈口門。以利往來。糧艘盛行。則全行拆卸矣。桃伏秋三汛。固不聞堵閉也。而倒灌之患。每即在三汛驟漲之時。然則奈何。曰。莫若河口築隄設為宜。隄築禦黃束清。有舊形也。酌其中而卜基焉。預籌樁石。多集人夫。於糧艘回空之後。冬令水縮之時。二壩?堵。涸出乾地。就其形勢之便。擇其土之堅實者。築寬隄一道。收分務准高堰之數。中設座者十。密樁巨石。互相鉤鈐。門不必寬也。期於足容糧艘往來。中鑿以坎。閉以堅木。淮漲則全開可也。否則擇刷黃之得勢者開焉。黃漲則全閉可也。糧艘往來。則黃漲而亦開。隨開隨閉。不致有倒灌之虞也。而再於禦黃壩外築一挑水壩。挑河溜使過北岸。比及折回。已越過河口而東。而河口之隄乃固。夫如是。是為治淮以治河。而不空言治河。是為以人治河。而不受制於河。而後可以言治河。_
河防說|莊亨陽|賀編1827|卷一百工政六河防五|徐屬之災。皆黃水為之。昔靳文襄公以為徐州黃河之北。逼近運河。黃水可南洩。不可北泛。故於河之南岸。開毛城鋪一百二十丈。又開天然閘三丈六尺。以洩汛漲。保運道。全徐州。意至深。法至美也。自乾隆三年。毛城鋪閉。水勢無所分。去年。南岸天然閘暴逼下注。四倍往常。水勢過猛。閘下引河狹小。不能容納。兩堰潰決。銅山之西鄉。蕭縣之東北南三鄉。胥受其害。此水流入睢溪口至睢甯。又因洪澤湖水滿倒漾。不得宣洩。以致淹沒。而北岸石林口一帶。自李道華家樓起至蘇家山止。計九十里。向稱高阜無堤之所。四年以後。亦變而為低窪。伏秋汛發。黃水皆從此漫溢北流入微山湖。一由韓莊閘出運河。一由荊山口出運河。河不能容。兩岸常被淹沒。然害猶未甚也。去歲石林口一?。黃水北注。直壞沛縣之縷水堤。逼微山昭陽湖之水。不得南流。橫衝運道。自夏鎮以下。韓莊閘以上。微山湖與運河合而為一。旁無縴道。漕艘難行。沛縣全邑汪洋。城隍幾於不保。銅山河北四鄉。皆成巨浸。豐縣境?銅沛者。亦被波及。其由荊山口入運一支。則橫貫駱馬湖。破六唐河。汛濫四出。邳州宿遷。半受其毒。仍復北淹金魚滕嶧之鄉。東浸桃?安海之境。害又不獨徐州一郡矣。今石林口工程雖已竣。然細察情形。亦未為堅固。何者。沙虛則易崩。料鬆則易蟄。椿不入地則易漂。且護戧不加。月堤未築。冰泮之時。已為可慮。桃伏秋三汛。又有不必言者。就令可保。而石林以東八十餘里無堤之處。今年汛至。恐無在而非石林口。其害仍無已時。故必急開毛城鋪。而後可永除徐州之水患也。至古溝之決。傳者以為河湖交漲。又云河南開通水道。直至亳州所致。不知非也。方古溝未決之先。查閱毛成鋪並未嘗過水。黃河雖漲。勢不能及湖。而河南諸水。必會淮睢歸洪澤。自古而然。無論亳州開否也。天然減水壩壅淤已三年矣。蓄極必滿。滿則必潰。縱使亳州不開。古溝能保其不決乎。古溝不決。鳳潁泗尚復能堪乎。論者又謂閉天然減水壩。以蓄清敵黃。既大害於鳳潁泗。壅之而潰。又大害於淮揚。不若塞斷清口。別於天長六合閒鑿山隙六百餘里。導淮入江。一勞永逸。其說亦似也。但　本朝治水。原合淮黃以通運道。若使淮自淮而黃自黃。則轉運維艱。且開六百餘里之新河。為費不貲。孰若仍靳文襄之舊。使鳳潁泗淮揚徐海。俱慶安瀾。不費不勞。而漕艘直達京師之為得耶。或又疑黃河之底。日淤日高。苟不塞天然減水壩以蓄清敵黃。則清口將有倒灌運河之患。不知天然減水壩。原與清口平洩。水正相當。直則所蓄清水。力本足以敵黃。但非導毛城鋪黃水以助之。則黃自黃而湖自湖。兩不相通。湖水有時大勝河。河水亦有時大勝湖。不能無虞倒灌。故靳文襄洩黃之有餘。以濟淮之不足。化無用為有用。功莫大焉。今試洩黃水十之二。使入毛城鋪歸湖。以出清口計。正河減二分。清口增二分。則合處差四分。試洩十之三。使由毛城鋪歸湖以出清口。則合處計差六分矣。黃大則清亦大。黃小則清亦小。名為以清刷黃。實則以黃刷黃。雖十萬年亦無倒灌之患也。再考靳文襄舊制。於清口分運處所。原建磨盤墩一座。以禦黃流。又建閘三座。視黃流之盛衰為蓄洩。務令足以相敵。自毛城鋪閉後。黃水頓增。舊運口逼近黃河。恐其倒灌。乃改鑿新運口。離河稍遠。以為無需舊處墩閘。一切撤去。誰知伏秋汛至。全河勢盛。灌入清口。無所關攔。而運河洪澤。兩受其侮矣。詩云。不愆不忘。率由舊章。靳文襄收黃之利。今則卻黃之利。而反招黃之害。且又受淮之虐。致使徒糜數千萬之帑金。數百萬之漕米。國計民生。交受其困。為計不亦左乎。及今而猶不知改圖仍舊。後將何以繼之哉。__　此舊說也不知減黃則黃愈淤入湖則湖亦淤至今日而病大驗矣?河身窄河底高不于此籌變通之術。而徒議宣洩救病適以生病耳存之以見舊說相沿之不驗_
清口大挑無益疏嘉慶十四年|吳璥|賀編1827|卷一百工政六河防五|伏查河口倒灌。向來通塞靡常。溯查康熙年間至乾隆五十年以前。其間由塞而通。由通而塞。已非一次。但不若近今之年年淤阻。為患較甚。自嘉慶八年以後至今。黃河河底逐漸淤墊。比從前已淤高丈餘。水面亦因之而高。以致時非盛漲。黃水亦復內灌。停淤較厚。本年重運過竣時。不得不暫堵禦黃壩。抽挖引渠。以通清水入黃之路。茲蒙　　聖慈訓示。趁回空過竣。將河口大加疏浚。誠為先事預籌之計。臣等公同籌商。並詢訪諳練之官弁兵民。僉稱河口之通塞。總視清水之強弱。河口一帶。河長一千數百丈。寬至三四百丈不等。若以人力挑疏。僅能于河心抽溝。寬自十餘丈至二三十丈而止。深亦不過七八尺至二丈以內。斷不能將游沙全行起除。致滋糜費。況禦黃壩內外淤灘。尚可煞壩戽水。如不惜錢糧。自可大加挑挖寬深。而灘外之大河河底。其勢非人力所能施。則河底仍然高仰。一經黃水內灌。其寬深處所仍即淤墊。勞費不貲。悉歸虛擲。是以酌抽河漕。亦可藉引清水。即大加疏浚。亦不能竟免倒灌。此係實在情形也。查本年洪澤湖水。竭力擎蓄。存水一丈五尺以外。已高于黃水一尺有餘。其禦黃壩內外淤灘較高。不得不擇要抽挑。以資導引。現在啟放禦黃壩。清水已能暢注。事機尚順。倘邀　　聖主洪福。此後黃水能較往年多消三四尺。而洪湖存水。消退較遲。計至冬底春初。其力尚可敵黃。若得清水助黃刷滌半年。黃河之底。可冀漸深。則河口不待挑浚。亦可無淺阻之慮。似不必大加挑淤。所費過多也。_
籌全河治清口疏嘉慶十年|鐵保|賀編1827|卷一百工政六河防五|竊臣猥以庸愚。蒙　　皇上天恩。畀以兩江重任。又值河務緊亟之時。漕運民生攸賴。地方要務。無有大於此者。況臣有兼管河務之責。何敢不竭盡心力。以求一當。臣抵清江。已及一月有餘。日夜講求。兼考載籍。細思受病之源。以籌補救之法。伏查河防之病。論者紛如聚訟。有謂海口不利者。有謂洪湖淤墊者。有謂河身高仰者。臣未親見之前。亦執此說。茲詳細推求。海口淤高。自前明已有此議。明臣潘季馴疏稱雲梯關外。沙積成灘。中間行水之路。不及十分之一。然海口故道。則廣自二三里以至十餘里。若兩河之水。全歸故道。海口可仍全復等語。是海口視黃流為通塞。黃水藉清水以刷滌。自昔已然。現經河臣徐端屢次親勘。海口寬千餘丈。攔門沙之上。過水深四五六尺。實無壅遏。其形勢尚較勝于潘季馴治河時。且本年黃水。六月二十以前。並未倒灌入運。全河俱東趨入海。不見停阻。設果壅遏為患。何以大河之水仍滔滔順軌而東。此理至明。一言可決。況從古無浚海口之法。亦無別改海口之地。是此說竟可勿論矣。洪湖淤墊。前河臣靳輔疏載彼時湖中。止存小河一道。寬十餘丈。深五六尺至一二丈不等。今則汪洋浩瀚。湖面寬數百里。深至二三丈不等。較靳輔時不大相同。又豈得反諉為淤淺。況清水之敵黃。所爭在高下。而不在深淺。此說又可勿論矣。惟河身淤高。誠有此病。詢之在工員弁兵夫及瀕河士庶。僉稱嘉慶七八九等年。河底淤高八九尺至一丈不等。是以清水不能外出。河口之病。實由於此。但黃河之通塞靡常。變遷無定。歷考載籍。有時上滯而下通。有時上深而下淺。並有時上下皆通。而中段忽然淺澀。實黃河自然之勢。即如徐州一帶。素稱極險之工。動輒泛漲。近年則水不出槽。河底刷深。豈盡人力所致。且大河遼遠。巨浸茫茫。亦萬無水底挑撈之理。是此說亦只可存而勿論矣。臣向因有此三說。以為有一于此。是以人力與天地爭功。難期奏效。及參觀明臣潘季馴及前河臣靳輔等奏議。其治河之法。全不治此三病。而惟專心致志于清口。誠以清口暢出。則河腹刷深。海口亦順。而洪湖不至泛溢。一舉而三善備。行之有效。歷歷足徵。臣因再四思維。目下受病之處。與昔正同。雖在河身淤高。亦由歷久之閘壩多傷。各處之支河漸塞。以致清口日淤。下游受害。治法總以復清口舊規。疏洪湖歸路。為目下刻不容緩之急務。前歲衡工合龍之後。清口大淤。自惠濟祠至彭家馬頭。一片淤成乾地。至今仍由引河行船。黃水一長。河口即淺。其病一也。惠濟第三閘金門。年久損壞。難下嚴板。啟閉不靈。其病二也。洪湖義壩掣通。壩底被衝。洩水太甚。現在趕緊購料運工。以期堵閉。其他四壩。亦須大加修理。其病三也。為今之計。惟有大修閘壩。全復舊規。去新受之病。收蓄洩之利。則借湖水刷沙。而黃河治湖水有路。入黃不虞壅漲。而湖水亦治。細按情形。舍此別無辦法。至洪澤湖以數百里湖面。水深至數丈。駭浪奔騰。一遇西北風。在在危險。欲藉湖水以刷黃。則不能不多為收蓄。欲多蓄湖水。則不能不保護石堤。尤不可不急籌去路。若不設法宣洩。水長一尺。則堰低一尺。加到何處為止。臣現與河臣徐端通盤籌議。湖水固宜收蓄。異漲尤不可不防。今年湖水盛于往年。全賴義壩減洩。得保無事。是欲守護高堰。先須將山盱仁義禮智信各壩壩底修砌堅固。以備節宣。俾得操縱由人。下游不至泛漲。然後由高郵大壩疏浚支河。以通入海之路。將人字河芒稻河鹽河一律挑通。以疏入江之路。均復還靳輔原開河道之舊。則高堰可保。而下游州縣亦不至受淹。此又慎修五壩之節宣。以衛下河田廬之至計。而非目前苟且補苴之圖也。臣伏念古法可遵而不可泥。人言可參而不可廢。一己之見識難恃。鄉人之聞見較真。現與在河大小臣工悉心籌議。並出示淮揚二府土著紳耆。有洞悉本地機宜者。召令來淮。虛心博採。俟折衷定議。然後派委精細妥員。先往查看。再與河臣親身履勘。酌定辦法奏明。于秋汛後同力合作。河員不足則兼派地方。經費不足則薄藉民力。務求一勞永逸之法。以利漕運而奠民居。事關重大。不敢不慎之于始。以籌全局。臣受　　恩深重。雖智力萬不及前人。職任所係。斷不敢不竭一得之愚。以報涓涘于萬一。__　其辯海口洪湖二段至為明切惟置河身淤高於不問而專事清口則主持太過河身不低則清口且無出路雖出亦弱尚安望刷黃攻沙之力乎且潘靳二公亦豈不治河身者清江以上之河又借何清水以刷之乎為今日計或對壩逼溜以濬深之或酌改河道以變通之自是第一首務其餘則此疏大?盡之論清水敵黃在高下不在淺深二語尤得要領__固高堰守五壩疏嘉慶十三年　_太僕寺少卿莫瞻菉__竊惟南河應辦各事宜。經鐵保徐端陳奏。　　敕下大學士九卿會核。並　欽派廷臣前往查勘。仰見我　　皇上慎重河防。念切民生至意。臣查南河現在形勢。海口固宜疏通。而清口尤當首為籌畫。黃河自入江南界。並無清水合流。惟資淮水以為抵禦。淮水由豫省逾潁亳之境。萃七十二河之水。匯于洪澤。以堰盱石隄五壩束之。而令其出于清口。匯黃入海。此即束水攻沙之道。今治南河之要。惟宜先治清口。而治清口之要。則在保守五壩。五壩不輕啟以洩水。則湖水可並力以刷黃。黃水不致倒灌。運河自可?通。今河臣所稱束水攻沙之計。欲于雲梯關外。接築長隄二百餘里。惟是雲梯關外。悉屬蘆蕩沙灘。潮汐往來。難以施功。前于嘉慶五年。費?吳璥議駁民人蔣淦稟詞摺內。敬述乾隆二十九年　　上諭。雲梯關一帶。為黃流入海尾閭。平沙漫衍。原不應設立隄岸。與水爭地。當經奏請停止築隄在案。今若于該處增築長隄。則于坐灣順溜處所。必須添建埽段。以為防護。既設脩防。則必添建廳營。多設官兵。是徒多糜費之煩。恐未必即獲束刷之效。至所奏修復毛城鋪滾壩。及挑挖洪濉二河之說。若以為減黃流異漲以保徐城則可。若專恃此助清濟運則不可。查黃水由毛城鋪至清口。紆迴六百餘里。挾沙而行。從前自魏郭工漫口以來。黃水盡入于湖。此後如周工睢工王平莊工邵工官莊壩楊莊壩唐家灣郭家房。皆係南岸漫工。加以毛城鋪天然閘?山四閘。節年分洩異漲。所過洪湖上游之小五湖。及湖內西北一面。俱已淤墊。今復使黃水暢灌湖中。更滋停淤。而水勢奔注堰盱。將五壩更難防守。且自東南復轉東北。水勢灣環力減。又何能使之暢出清口。是未獲助清之利。先不免停淤之虞。臣故以五壩為至急之務。當聚精會神。專力于此。上年堰盱僅加高磚工二層。尚不足以資抵禦。似應添砌石工四五層。務使灰漿充足。以臻穩固。于石工後坡土工。亦加高培厚。以資捍衛。至五壩底現俱低窪。則應升高。以免洩水過盛。而由湖出清口之引河五道。亦須挑濬。一律深通。總期湖水暢出清口。悉力敵黃。黃水不能倒灌。而順流直下。即可淘刷河身以入海。是欲通運?河。保護淮揚。其關鍵則總在洪湖。宜節省毛城鋪海口等工之費。並力而營高堰石工。慎守五壩。不輕易宣洩。實治河急切要務。__　海口長隄之工現有成效其論毛城鋪減黃之害及慎守五壩之要則皆得之然河身不低而專事清口亦未為治本之策也_
籌河工全局利病疏乾隆二十一年|大學士陳世倌|賀編1827|卷一百工政六河防五|皇上軫念民依。今歲再舉南巡大典。訪求民隱。誠兩江蒸黎。出昏墊而登?席之時也。臣查此二十餘州縣之連年被水者。由黃河南北兩岸。創建減水閘壩。分洩河流。以致水緩沙停。河底日高。河身日飽。不能容納。伏秋汛至。南岸減下。則碭山懷遠宿州靈璧虹縣五河睢甯等州縣田畝被淹。北岸減下。則豐沛桃源宿遷清河安東?陽海州田畝被淹。而均未有已也。夫河不兩行。治河不易之法也。康熙十六年七月。河臣靳輔疏稱。黃河南岸一決。必由邸家白鹿等湖以入洪澤湖。助其滔天之勢。撼擊高家堰一帶隄工。各隄即堅固如鐵。亦必從頂漫過。下淹高寶等七州縣田畝。淮流仍舊?洩。仍不能助淮刷沙。清口以下。仍必淤墊。此南岸不治。必壞運道之情形也。北岸一決。必由駱馬湖之後。橫衝邳宿運河。將河底湖底。積漸於高。一遇伏秋異漲。則濟甯魚台嘉祥鉅野滕嶧之田畝。必致淹沒。運道隄亦必潰。此北岸不治。必壞運道之情形也。是黃河南北兩岸之不可開放以分黃河之勢者。在靳輔自言。亦已鑿鑿可據。無何而康熙二十一年。於黃河南岸。則開毛城舖減水壩一百二十丈。又建減水石閘一座。又於王家山建減水石閘三座。於?山建減水石閘四座。北岸則於大谷山建減水石閘一座。蘇家山建減水石閘一座。其意以為減下之水。由小神湖出睢溪口入洪澤湖。使沙澄湖底。其清水。仍出清口以助淮刷黃。不思黃河斗水沙七。所過之處。無不淤墊。現今小神湖侍邱湖白鹿湖。以及林子孟山等湖。早已淤平。其灌入洪澤湖者。沙澄湖內。先已淤墊湖底。湖不能容。方且奔潰四出。正靳輔所云淮流仍舊?洩。不能助淮刷沙者。又何從收出清口刷黃之效乎。靳輔當日甯不計及此。特以徐家灣蕭家渡之決。議以革職賠補。故於兩岸分建閘壩。以分水而保隄耳。而後之司河者。以其為治河之第一人。奉為成憲而不敢違也。不已謬乎。夫自毛城鋪一開。而減下之水奔注入湖。浩浩滔天。撼擊高堰。勢不能禦。於是開唐埂六壩。貫入高寶諸湖。下淹高寶興鹽等七州縣。民田盡成澤國。而湖水既分。清口刷沙無力。海口漸淤。乃效潘季馴以隄束水之法。於雲梯關外。海口之內。築隄二萬三千八百丈。其意又將使水不?溢。專力攻沙。以通海口。不思潘季馴以隄束水之法。止可施於內地之黃河。而不可施之於海口。?黃河挾沙而來。奔騰浩瀚。一往莫禦。故堅築隄岸。使水循隄直下。則勢猛而沙隨水去。若海口。則每日潮汐二次。以隄束水。潮至則沙隨水進。潮退則沙?隄根。日積一寸。積數十年計之。其沙日引日長。愈久愈堅。是以靳輔所言往時雲梯關外即海。自宋神宗十年黃河南徙。至今凡七百年。關外洲灘。遠至百二十里。此言具在可考。今自雲梯關至四木堰海口。且遠至二百八十餘里。夫以七百餘年之久。淤灘不過百二十里。靳輔至今僅七十餘年。而淤灘乃至二百八十餘里。且此二百八十餘里之中。昔年止有六套者。今且增至十套。與南岸之十洄。上下迴抱。形若交牙。兜束河流。至十曲而後出海。然其今日之海口。固不至斷潢截港之為淤。而亦甯可謂之寬暢乎。此皆由靳輔。始則開南北兩岸以分黃之勢。後則築海口兩隄以停黃之淤。節節相因。弊所必至也。__若夫李家樓七十里無隄之處。在靳輔當時原係九十里。前河臣齊蘇勒加築二十里。今存七十里。相傳謂靳輔?以分洩黃水。保護徐州城者。臣始亦信其說。及查康熙二十四年九月。靳輔疏稱。北岸李家樓起。至大谷山止。應接築大隄。約長一萬六千丈。束黃河異漲之水。不使北侵。以救碭豐徐沛四州縣田畝。共在原估築隄三十萬丈之內。因奉　　　聖祖仁皇帝諭旨。令再行確議。乃將最緊要之宿桃清山安五縣河隄十四萬五千丈。先為修舉。而此九十里無隄之處。特緩而未築耳。不然。黃河正身。寬不過一二百丈。即海口亦寬不過四五百丈。計之不及三里。何至洩水之支河。乃?至一萬六千丈。且既?一萬六千丈。豈猶應不足宣洩。又於蘇家山大谷山。各建減水閘一座。此必無之事也。特時至今日。黃底淤墊日高。水不能下。即欲加培。而礙於下游之徐城。勢有不可。適有此無隄之處。可以分洩水勢。遂附會其說。相沿至今。習為常事耳。查乾隆六年。巡漕御史都隆額奏稱。黃河自石林黃村二口北趨。衝刷深闊。竟與黃河平接。流入微山湖。微山湖西面。已經淤高。設全湖淤墊。始則為患於民田。久必有妨於漕運。今自都隆額陳奏以來。又十五六年矣。黃河之水。無歲不由此貫入微山湖。本年孫家集潰決。大溜奔騰而下。拍岸盈隄。魚台縣竟成水底。蒙　　皇上特遣部臣劉統勳。會同河臣白鍾山。星夜修築。已報合龍。又現議將魚台縣另建城垣。民生固可無虞失所。但臣於乾隆八年。曾帶領郎中明安圖。用儀器測量徐州城外黃河。面寬一百二十五丈。今聞現在河面僅寬四十八丈。則知數年以來。河身更為淤墊。夫以數千里奔騰浩瀚之黃水。而束於四十八丈之河面。勢必盡赴此無隄之處。貫注微山湖。而微山湖現在淤平。即疏浚通流。亦斷不能盡復全湖之寬廣。則微山湖之水已無所容。又加以黃河之水。年年減下。與運河僅隔一?之隄。又勢必漫入運河。而運道壞。黃河絕運而過。山東河湖之水。不能順流而下。必致倒流。而魚台金鄉濟甯曹單滕嶧諸州縣。民田盡被淹侵。則山東之民生。亦因此受其病。誠今日所當熟籌而急為之計者。伏查康熙二十三年。　　　聖祖仁皇帝巡歷黃河。諄諭河臣靳輔云。減水各壩。洩出之水。作何善法歸海。毋或淹損民田。欽此。是黃河分洩之水。允宜設法歸海。方免淹浸民田之患也。臣愚以為欲救此二十餘州縣年年被水之災。__當先治黃河之墊淤。欲治黃河之墊淤。當先通海口之紆曲。查海口十套之中。惟二套四套六套。其長尤甚。昔年靳輔曾於雲梯關外海口。挑挖引河。又於南北兩岸築隄二萬餘丈。皆於此處取土。則知海口未嘗不可施工。況今日雲梯關外至海口。皆成漲灘板土。尚非嫩沙無駐足之地可比。應請照靳輔挑挖海口引河之法。於汛水未發之前。照河身寬深丈尺各套。直開挖引河。兩面各?數丈。俟汛水漲發。將兩面開通。使二瀆直注出海。則衝刷有力。雲梯關外河身不至紆曲。海口日見寬深矣。但套雖挑通。而兩隄尚在。能保沙之不再停隄根乎。方今兩地之內。城郭營壘。民田廬墓。壤地相接。又設有葦蕩營。每年割取葦草。以資隄埽之用。未便遽議撤毀。請先曉示民間以此兩隄遇有衝決不更繕治。如畏水患。各自遷徙。則不數年而兩隄自潰。十套十洄。將復為海口。二瀆自可暢出矣。__至清口以上。至徐州黃河數百餘里。河底高於內地丈許。皆成老淤。水勢不能衝刷。自非大加疏濬之工不可。其疏之之法若何。伏讀　　　聖祖仁皇帝諭旨。朕由運河一帶以至徐州迤南黃河。細加看閱。見各隄岸愈高而水愈大。此非水大之故。皆由黃河淤墊甚高。以致積年漫溢。朕欲將黃河各險工頂溜灣處開直。使水直行刷沙。若黃河水刷深一尺。則各河水少一尺。深一丈。則各河水淺一丈。如此刷去。則水由地中行。各壩亦可不用矣。欽此。大哉　　　聖人之言。誠萬世治河不易之法也。伏查乾隆二年。河臣白鍾山陳請挑挖引河。免其賠補。格於　廷議。未蒙准行。然挑挖引河寬深。偶致淤墊。實非人力之罪。曾經河臣張鵬翮奏請。奉　　　聖祖仁皇帝允准免賠在案。況今兩岸淤灘。挺出河心。上下形如交鎖。若不竭力挑挖沙嘴。則大溜不能歸中。河流不能迅捷。沙停河飽。為害滋深。伏請　　皇上飭下河臣。將凡係河身灣曲處所。飭廳汛各員呈報。河臣驗明丈尺。挑挖之後。計其工段。按季報部。彙請分別議?。其怠惰者參處。如有應挑引河。一例挑浚。即或有河成而溜不掣。然河身漲灘已經挑去。河流取直。亦於黃河大有裨益。應請免其賠補。則人自踴躍趨事。而河流既闢。刷沙有力矣。其浚之之法若何。查治河之具。原有杏葉扒鐵掃?混江龍等器。查杏葉扒齒短而銳。挽以竹篙。輕而無用。混江龍排列鐵齒。長至尺許。墜以大石。始達河底。河臣白鍾山曾令廳汛各員施用。頗有明效。但部臣劉統勳等。試之以為無益。臣因採其意而損益之。請鑄大鐵軸一具。約長六尺。上鑄鐵齒。長三寸而銳其角。一周凡三齒。共列五周。兩端貫以鐵鎖。務使直沉至底。用船一隻。夫四名。首橫木樑。將鐵鎖分繫木樑之上。用夫牽挽而行。沿路滾翻。每十船為一排。每十里置船一排。先委實心辦事之員。沿途備細測量。兩岸釘立木樁。書明河底高低尺寸。按月核其浚深若干尺寸。以為賞罰。如果深至一尺。給以紀錄。至五尺。予以加紀。多者按此計算。怠玩者分別參處。其已浚深者。將船撥協?近淺窄處所。除雨雪日期外。一排之船。每日往回三次。十日當可深一寸。積一月計之。當可深二三寸。一年計之。可深二三尺矣。先製十具。量調浚船。試演一月。如果有益。則請多備數百具。將原浚船挑選應用。分段排列河中。實力奉行一二年。倘有成效。行見河底日深。河身日闢。南北兩岸。可以不分水勢。則此二十餘州縣。漸可免被淹浸。此臣所謂疏闢海口。浚治河身。為今日捍災之急務也。伏乞　　皇上於南巡回鑾。至徐家渡時。　　特遣大臣會同督河諸臣。自雲梯關外海口。上至徐州。東至魚台濟甯等處。沿河相度。將淮黃二瀆。有無可以疏治。上下兩江被水州縣民田。有無可以疏涸。山東魚台滕嶧運道。有無阻礙。微山湖東面隄岸。應否幫築高厚。悉心妥議具題。次第舉行。以副　　皇上南巡惠民之至意。若夫清口之內。向有爛泥淺裴家場張福口帥家莊四道引河。總匯於三汊一河之內。自東南直注出口。最為得力。　　　聖祖仁皇帝曾命河臣張鵬翮挑浚。以暢淮流。又於運口接隄一百數十丈。以逼三汊河之勢。而於運河口門。建一大墩。使三汊河大勢。直注清口。惟一線回溜。入運濟漕。是以洪澤湖之水出清者刷沙有力。而運河之口。亦洄漩停蓄。不至順流直瀉。難以挽禦。自移運口迤下七十餘丈。以避西風汕煽黃水之患。將三汊河堵斷。以作運口下岸。於是淮水散消。出口無復激射之勢。運口又仰承在下。淮水進趨入運而出清口者。刷沙無力。以致黃河北岸之楊家莊。常虞淺阻。糧艘尚需起剝。其弊未必不由乎此。今蒙　　聖駕親臨高堰。閱視工程。其新舊運口情形。　　聖明自有洞鑑。固非臣愚所敢妄議者也。_
籌疏治河身事宜疏道光五年|東河總督張井|賀編1827|卷一百工政六河防五|竊臣於上年九月間。將河底墊高。急應疏治各緣由。先後恭摺陳奏。欽奉　　諭旨。准令赴江會勘講求。昨於抵清江後。勘視清口?盱。復至海口。折回清江浦。當時勘查上下水勢河道情形。詳細熟籌。查長河水勢。自徐州府以下。雖形淤墊。尚不至如下游之甚。外南外北下至山安海防。淤墊高仰。節節圈灣。河圈則流緩沙停。雖海口以上二三十里坐灣處所。水深一丈八九尺至二丈餘。似亦未得謂之十分通暢。全境上下處處受病已深。臣等親自乘舟勘查。隨時商議。欲求防守之方。實難萬全無弊。而本年順黃壩現存長水。與上年伏汛相同。一至大汛。即難保其不至失事。至洪澤湖現在水深一丈二尺八寸。較量現在黃河水面。尚高於清水五尺二寸。以致禦黃壩仍難開放。通局受病。全在黃高。但得黃水落低。清水暢出。重空軍船。自可暢行無阻。是此時之至急者。莫過於治黃。黃治而淮自治。漕亦無不治矣。然尤須先求黃河致病之由。使之不再增病。再求治病之方。使之漸次復舊。臣等再四會商。周諮博採。悉心講求。並將陳論治法。酌量採取。擬有五則。一曰嚴守閘壩。二曰接築海口長堤。三曰逢灣取直。切灘挑河。以上三條。所以束逼河流。以免再有淤墊。四曰修復浚船。五曰築做平灘對壩。以上二條。所以力求攻刷。以期永遠深通。除接築長堤。逢灣取直二事。南河督臣先已具奏辦理外。其餘均當次第辦理。夫黃河受病。原非一日。而近年為尤甚。據外北山安等汛。呈送水勢報單。現在存水。較之道光元年。大至一丈三四尺。而中泓水勢。大率不過七八九尺。此五年中何以淤墊如此之速。臣於上下經歷之處。逐加詢問。隨時默誌。?在徐州上下者。則有天然閘。十八里屯。龍虎滾壩。?泰滾壩。從前伏秋大汛。未及漫灘。業已啟放。甚至距河較遠。則抽溝導引。在清江浦上下者。則有祥符五瑞閘。並禦黃壩之倒灌。洩水情形。亦與徐屬相同。黃河挾沙而行。急則沙隨水去。緩則水過沙停。上有分流。下必停緩。此一定之理。從前閘壩。之設。原以備異常盛漲。乃慮及至險而為不得已之謀。非以之治河。而謂可循行之例也。前河臣靳輔修備各閘。皆立有定制。每漲水至若干。始准關閘。嗣後雖屢次增添。而河底愈墊愈高。所添之制。已相去懸殊。即新鑿徐屬之虎山腰等處。亦已辦理數年。不能以現在淤高之河身。循往時盛漲之定制。且高下之勢較多。則掣洩必致分溜。閘壩既處處掣消。長河自年年淤墊。而道光二年河水大漲。洩水更多。是年禦黃壩即致倒灌。四年。禦黃壩倒灌更甚。五年。又借黃濟運。歷次掣黃緩流。此所以受病益甚也。前明河臣潘季馴有言。治河之道。無外束水攻沙。欲河之不再增病。惟有嚴守各處閘壩。宜另行酌定。非下游盛漲難容。不得藉口啟放。至疏導之法。歷宋元明不廢。至前河臣靳輔。而其制大備。惟裁撤日久。其從前如何繫船。得以轉動便捷。法或失傳。此時無可訪詢。又前河臣徐端。於鐵篦子混江龍之外。又造有翻泥車。稍為活便。臣等公同閱看。應即於海口以上往來試行。責成該管道員。分派委員。按段稽核勤惰。明立勸懲。總期積淤漸除。惟此法可以經久。而欲使一二年內。黃水驟落。亦所不能。再參用對頭壩工。使之逼溜刷沙。淤去而河自深。__然從堤頭接築。必致阻遏水勢。轉成大患。今擬就河寬之處。從灘上築做對壩。止於灘面相平。斜向下流。不必接連堤根。致阻水勢。由淺而深。一面用柴。一面用土澆築。至土不能澆。然後全行用柴進占。先於海口以上淤墊之處。察看形勢。或間四五里。或間十餘里。節節鑲做。由下而上。鱗次櫛比。總以壩頭刷深至四丈為度。則底淤雖深。冀可漸次刷透。禦黃壩等處。一二年內當可落低矣。至此項壩工。冬初築成。速逼半年。至伏秋大汛時。如長水不大。並未出槽。其刷沙之力更猛。如盛漲普律漫灘。即應聽其漫過。倘有刷塌段落。或竟全行沖刷。或河又改行壩後。均應免其?賠。次年查看情形。或有可守舊壩。止須加高接長。或又串走新河。應須另築。均于霜降後勘明辦理。迨河底刷深。止須專用浚船。往來疏導矣。臣等又查地勢西高東下。水盡東流。即此時海口以上之三百餘里。雖云墊高。然仍滔滔東注。而至濱海之絲網濱一帶。則地窪流疾。水深均在二丈以外。臣等詢之將弁。以禦黃壩以下地勢。於海口相較。高低之勢。已覺建瓴。就地勢浚治。水行地中。則湖河均可安瀾順軌。至於異常盛漲。原為意料所不及。即如嘉慶二十四年。豫省陡漲二丈有餘。處處漫過堤頂。南北兩岸。漫缺至十餘處。並無壩工壅遏。亦多潰漫。如下游正在疏治。上游陡遇異漲。即以創議為非。必致功敗垂成。虛糜帑項。即難期河之必治。而此一二年內。尤在上游之固守堤防。萬不宜少有失事。致未見功效。又復中廢。惟受病過深。積淤幾同高阜。臣等雖于萬難籌策之中。竭盡心力。冀有萬一之助。究不識夏秋水勢如何。能否照議次第辦理。且時已桃汛。對頭壩工。必須俟霜後始能勘辦疏浚。器具現雖趕造。其造船派兵等事。亦非倉卒所能核定。且需費不貲。尤應慎重撙節。未可稍事虛糜。均俟霜降後次第酌辦。_
請辦高堰碎石坦坡疏嘉慶十三年|吳璥|賀編1827|卷一百工政六河防五|竊照江南洪澤湖。周圍四百餘里。浩瀚汪洋。全賴一線長隄。為淮揚保障。每遇西風大作。浪湧如山。石工動即掣卸。不惟逐年補築。糜費滋多。萬一刷透土隄。淮揚億萬生靈。將何依賴。關係之大。無有逾于此者。豈可不亟圖捍衛之計。欲圖捍衛之計。惟有碎石坦坡。方能經久鞏固。?水性至柔。激之則剛。石隄壁立陡竣。怒濤撞擊。傾圮堪虞。若遇碎石坦坡。雖巨浪掀騰。其來也不過平潑而上。其退也旋即順勢而下。其怒既平。其力自弱。坦坡不動。石堤自無掣卸之虞。臣向來留心採訪。眾論僉同。淮揚士民。尤無不稱為最善之策。並聞近年高堰。會試築坦坡數段。屢經風暴。總未塌動。即其明驗。若通身皆有坦坡石工。何能衝塌。前河臣靳輔曾云障淮以匯黃者。功在隄。而保隄以障淮者。功在坦坡。誠至當不易之論也。或云碎石坦坡。需費更大。臣再四思維。堰盱石隄。共長一萬七千餘丈。每年風暴掣塌。少則數百丈。多則一二千丈。積而計之。不出十數年。而舊工皆易新工矣。其補築之需。以一年兩年而論。不覺其多。以十年二十年而計。竟係普易石隄。較之碎石坦坡。所費更大。況新工仍不免續塌。新舊石工。相循補築。迄無已時。浪擲金錢。其數尤不可勝計。且補築之費。尚在其次。而塌卸之險。實屬非常。同一費也。與其多費而擔險。何如多費而求安。惟剋期趕辦。勢所難行。若酌量緩急。多分年限。則錢糧既易籌畫。人手亦可從容。查堰盱大隄。凡適當湖心。受風最大。衝塌最多。其餘尚不至過險。應查明?重之處。共長若干丈。先行興辦。每年能辦若干。幾年即可竣事。則至險之處保守無虞。大局已可稍定。再將次險之工。擇其臌裂殘損者先辦。現尚完整者後辦。如此分別緩急。以次舉行。約計險要殘壞之工。三五年內即可先竣。功已過半。此外受風較輕。而隄尚堅整者。即再遲數年辦竣。亦可無礙。總計則費繁。分年則費簡。似此籌措尚不甚難。雖年分既多。功效亦緩。然辦一丈即有一丈之益。辦一年即有一年之效。得尺得寸。日起有功。一經告成。淮揚永無大患。而高堰有恃無恐。五壩即可堅守。不特全力蓄清。可免倒灌。而高寶以下十數州縣。頻年被淹之區。亦得共享豐享之利。所裨益于民生漕運。實非淺鮮也。至坦坡每年修費。亦不可少。或又有以此為難者。然石坡與土坡不同。土易汕刷。而石質堅重。又係坦坡。水過無力。間或盪激坍卸。?為補填。即完整如舊。所費無多。即如徐城一帶。臨黃碎石工程。已閱多年。不過間有移卸。無須大修。且石塊即卸入水中。亦不能漂淌遠去。斷無虞其填占湖?也。或又以石隄外有碎石堆積。倘若石隄之下。椿朽坍塌。難以拆修。此亦所當慮及者。但椿木有碎石攔禦。風浪亦所不及。即使年久朽折。而外有碎石擁護。石工不能坍倒。止于坐蟄欹斜。不修亦無妨礙。酌修亦易整齊。臣通盤籌畫。似屬經久可行。仰懇　　敕下江南督河諸臣。再為博訪熟商。確切估計。究竟需費若干。分限幾年。可以蕆事。以及如何籌畫。如何酌辦。有無窒礙難行之處。悉心妥議具奏。__此所謂補救弊之辦法也_
請辦高堰碎石坦坡疏嘉慶十三年|御史徐寅亮|賀編1827|卷一百工政六河防五|伏查江南督臣鐵保等。條陳南河修防各工。　欽命協辦大學士長齡等。履勘籌辦。現在一切工程。俱可于秋汛後節次辦理矣。竊查該督等條奏應修各工築隄修壩等事。俱關緊要。惟于原議高堰碎石坦坡一節。未曾籌及。或因去年甫經奏停。未便再議。然蓄清刷黃。專在固守高堰。高堰不固。一遇盛漲。必開五壩。不但淮揚被災。清水出口勢弱。刷黃無力。且為全河之憂。此理固人所共知也。高堰日見殘損。近年來每遇西風急浪。動輒坍掣。至二三千丈不等。設有一處擊通。淮南民命。盡付波浪。運道鹽課。亦有梗阻。且恐淮水南流。河躡其有。三瀆混一。為患更不勝言。此理亦人所共知也。該督等議築高堰坦坡。實得全河關鍵。以柔制剛。其法最善。近日堰工屢有掣卸。其已做坦坡處所。風浪衝擊。至坡則平。成效顯然。眾目共?。若全河俱得坦坡外護。則重門保障。鞏于金湯。五壩可以永閉不開。清水可以全力刷黃。淮揚可以長登衽席。此誠萬世之永圖。而目前之急務也。惟是前日商捐三百萬。原為辦理坦坡之用。今已挪用他工。經費別無可出。遂不得不為停止坦坡之說。或謂新工多由摸砌。易致損壞。恐坦坡外蔽。不能隨時查看。不知工段即有朽壞。多得一重保護。自必較為得力。何致反為石工之害。況摸砌工程。現經該督等奏令工員賠修完竣。更不必為此過虞矣。又或謂坦坡竣工。必俟十年。緩不濟急。不知目下高堰情形。毫無把握。刻刻可危。坦坡早辦一日。早得一日之力。多辦一處。多得一處之力。斷不能以事須曠日。遂甘心束手而坐視其敝也。又聞外省議論。始云坦坡分作五六年辦理。繼又云必俟十年之久。可見外省於此項工程。尚未經切實估計。確有成算。展轉遷延。已將三載矣。又聞云石料須在安徽?溪等山採辦。其實淮屬清河縣界內老子山所產碎石。取之無盡。運工甚近。並無須遠取他省。又此項工程。即估需多費。而分年酌辦。儘可陸續籌撥。不必取足一時。似不致過為喫力。且坦坡不辦。必議幫寬大堤。所費亦屬不貲。石工擊卸。土戧全不足恃。同一費用。自不若移辦坦坡。更為穩固矣。現當興舉大工。權其緩急。海口尾閭也。清口咽喉也。高堰則腹心也。要害之地。勢宜首先著力。趁此定議興修。洵可一勞永逸。仰懇　　敕下長齡戴衢亨等。詳勘情形。確查工段。嚴立年限。通籌經費。俾得要工早竣。庶淮民永登樂土。黃流長獲安瀾。實於　國計民生。大有裨益。_
論塞六壩|張鵬翮|賀編1827|卷一百工政六河防五|兩河之關鍵在高堰。高堰堅閉。則淮流之趨清口者強。而黃自弱。黃淮順軌。南北分流。則漕渠常利。而民生亦無墊溺之患。潘公季馴已試之效。具河防一覽者可睹已。明萬歷二十二年。洪湖暴漲。楊公一魁。用治標之法。於周家橋建閘減水。由草子河徑子嬰溝。以達廣陵湖。於高良?建閘減水。由三汊河徑涇河。以達射陽湖。於武家墩建閘減水。由通濟河徑?河。亦入射陽湖。於是洪湖始有數竇矣。然昔之為閘者。啟閉以時。尺寸有度。取減去有餘之水而已。故其閘內。橫以石鍵。不使通舟。閘下引河。翼以長隄。減去之水。亦不致漫溢為患。其後商販規避榷稅。利出入之便。官司?縱。視若通津。汕刷愈深。不可收拾。淮揚恒被其毒。寖失前人建閘遺意。矧洪湖自桃源屢潰。黃流挾沙而入。墊為平陸者三十里許。昔之淮南高而北下。今之淮西亢而東傾。又有數竇為之牽引。欲拂其就下之性。而使之還向清口。難矣。前河臣廢武墩高?二閘。於唐埂改設六壩。當時見湖水之有餘。未逆睹清口之不足耳。年來淮日趨而東。北流斷絕。昨歲淮湖交漲。洪塘盡圯。高寶興鹽諸邑。莽為巨浸。民生墊隘。運道齮齕。則漏?不可不塞。誠經理兩河之要籌也。先是。康熙二十六年。　　上諭修理下河成功。不在高郵州有所閘壩。而在堵塞高家堰之壩。仰見我　　皇上聖明旁矚。欲釋下河之昏墊。必自堅閉高堰始矣。洎前河臣于成龍申塞六壩之請。會以病沒。未底厥績。而其年水復大至。已堵三壩。旋委洪流。於是堵塞之成議。蓄縮莫敢肩其事。鵬翮始至。念秋汛方屆。洪濤?湧。畚鍤難施。急則多捐物力。當俟深冬水落。然後鳩工。況諸公方有?築高堰之役。諸壩塞則湖水必高。勢將束手。非計之得也。迨九月。乃總率河員詣二壩。為文以祀淮湖之神。身參洪流。指示籌筴。不踰月而塞其五。止留夏家橋一壩。以待鳳泗漕船之歸。未幾亦塞。於是淮黃始會。而平成有象矣。則皆我　　皇上定計於十數年之前。而左契收之者也。烏可以無紀。_
論歸仁堤|張鵬翮|賀編1827|卷一百工政六河防五|歸仁堤在宿遷桃源之境。明萬歷六年。潘季馴江一麟所葺治。長七千六百八十丈。亙四十里。以障睢汴二渠。及邸家白鹿諸湖之漫溢。兼殺洪湖水勢也。大約淮揚屏蔽。其關鍵在高堰。次即歸仁堤。高堰不固。下河俱為魚鱉。歸仁不堤。睢汴邸鹿諸水。闌入洪湖。益助滔天之勢。而高堰危矣。此河防之機要也。我　　皇上聖學淵深。於山經地志。無不該覽。於河工則三舉　　鑾輿。?歷河干。討求曲折。故其所指示要害。皆從古籌河者所未及。康熙三十八年。　　諭曰。歸仁堤人皆稱係保護明季皇陵。此妄談也。三四十里之堤。何關風水。此堤耑因水漲時毛城等鋪橫流至歸仁堤。?回仍入黃河故耳。應酌量修築。　　睿鑒固超人萬萬矣。復　　諭前河臣于成龍曰。要緊應修兩處。看河圖內。歸仁堤便民閘等口。俱已堵塞。毛城鋪以下等口。俱未堵塞。既塞便民閘等口。毛城鋪等口所出之水。將歸何處。必定散漫。大為民害。此處關係緊要。當急籌一策。及康熙三十九年。臣鵬翮親率河員相度。先是。于成龍擬於四堡開穵引河。由胡家溝而出黃河。鵬翮按其地勢頗亢。且係沙土。難以施工。惟起涵洞口訖老堤頭迤東。地勢少窪。湖水高黃水七寸六分。於此開置引河便。計工長三千八百二十三丈有奇。於黃河縷堤出水處。建石閘。築土壩。以備黃水之入。於五堡建磯心石閘。黃河異漲。則閉縷堤閘。開五堡閘。以備湖水之出。又於引河南北岸築約水堤。並塞決口。加甃石工。使無旁溢。引水歸黃。可以衝刷河身。可以免民墊隘。可以減洪湖之浸。使高堰無虞。疏上。　　上嘉其合理。　　詔速行。於是?日興舉。役不淹時。費無浮冒。工甫訖而河身果以衝刷而深。田廬果以水落而出。洪湖之巨浸果以客流不入而平。是役也。費以二十八萬餘。計自高堰外。惟此為大。而功實相為表裏云。_
論治清口一|張鵬翮|賀編1827|卷一百工政六河防五|清口者。運河入黃之口。即淮水所從出之口也。前代未有黃河。惟泗水逕角城。從西北來與之會。同入於海。皆清流也。而泗更清於淮。無石水六泥之濁以滓之。故唐宋以前。不聞清口齟齬之患。清口之患。自有黃河始也。黃河之為清口患。自淮水奪堰東注。不能敵黃始也。按史記河渠書。禹抑洪水。功施於三代。自是以後。滎陽下引河東南為鴻溝。以通宋鄭陳蔡曹衛。與濟汝淮泗會於楚。西方則通漢川雲夢之際。東方則通鴻溝之間於吳。唐宋以後。都會不同。至由淮以達帝都。清口為之襟領。其勢一也。宋陳敏議戍守云。長淮二千餘里。河道通北方者五。清汴渦潁蔡是也。通南方以入江者。惟楚州運河耳。周世宗自楚州北神堰。鑿老灌河。通戰艦。以入大江。南唐遂失兩淮之地。將謀渡江。非得楚州運河。無緣自達。由是觀之。清口一線。實關形勝。又非獨國計民生而已。顧以全淮之水。會萃洪湖。環數百里。以一線之口洩之。已可寒心。加以淤墊。如塞小兒口而止其啼。欲不旁挺橫溢為淮揚患。得乎。恭讀我　　皇上三十八年巡幸高家堰。閱視畢。隨　　諭曰。運口太直。黃水倒灌。兼之湖口淤墊。清水不能暢流。何以敵黃。宜于湖水深處。別鑿一引河。以導水出清口。又曰。清口最為緊要。如不將清口挑濬。高堰堤工。并運口堤工。縱加高厚。均屬無益。十二月。復　　詔曰。比年淮揚所屬地方。罹於水患。生業蕩然。朕懷深切軫念。屢經蠲租賑業。迺黃河墊高。清口低下。淮水不能流出。百姓仍被水災。弗獲甯宇。今或堅築高堰堤工。以束淮水。多開引河。使之衝黃。宜一一講求。臣鵬翮之來也。　　上復訓之曰。河底何以使之深。清水何以使之出。鵬翮悚惕承　　命。至則凡　　上指所及者。不敢悠忽以少需。於是開海口。黃有所歸矣。塞六壩。淮無所漏矣。開張福裴家?張家莊爛泥淺三岔河。又益以天然天賜凡七引河。淮流沛然而出矣。開七引河者。導淮以刷清口也。塞六壩者。束淮使歸清口也。開海門者。殺黃之勢不使倒灌清口也。時水患方殷。予東至海壖。南至江表。西至開歸。北至徐兗。殆無煖席。稍有寸晷之隙。必棹小舟。徘徊於惠濟祠。?精神無時不注於清口。而治清口又無時不注于引河。迨七引河成。于是十餘年斷絕之清流。一旦奮湧而出。淮高于黃者尺餘。揚帆直渡。曾不移瞬。又清水初出。猶慮淮為黃弱。題建兩攔壩。備節宣。及七引河滂沛。蕩滌無餘。運口闊至九十三丈。　　皇上以宵旰憂勤。釋民墊隘。民之所欲。天必從之。不信而有徵哉。_
論治清口二|張鵬翮|賀編1827|卷一百工政六河防五|江淮河濟。謂之四瀆。瀆者獨也。以其不因他水。獨能達海也。攷禹貢導淮自桐柏。東會于泗沂。又東入於海。今自泗口以下。雖盡為黃所奪。其勢固無殊也。惟是黃水薈萃眾流。來自萬里。力大而勢強。淮源近出豫州。北禦黃。南資運。力分而勢弱。此清口所以常齟齬也。況頃年六壩洞開。全淮東注。清口久為平陸。上?　　宸衷。臣受　　命請訓。以道淮機要。必於清口。因思淮之不治。全在門戶。塞六壩。杜旁蹊也。闢清口。開正路也。二者難分輕重。而湖勢方盛。六壩且為後圖。先闢清口。庶正路開而旁蹊之勢亦殺。夫淮之涓滴不至清口。久矣。非多為引河以道之。則不出。於是獨棹小舟。泝三港。穿柳林。直造洪湖中流。歷審形勢。知淮水舊在湖西。其為六壩牽引而東者。非經瀆也。按南河志。淮河舊有張福王簡二河。季馴潘公慮其流分而力薄。為堤塞之。今清口淤墊。入湖幾三十里。惟茲二港渟深。賈舶之沿淮者湊焉。而其首適與張福口接。於此開挑引河。淮必出。議上。　　天子然之。乃量工命日。親自程督。不閱月。河成。凡一千三百三十五丈。又於河尾置挑水壩。由是清流奮迅。而淮黃始會。以張福河為首庸焉。時張福迤南裴家場。又開引河。既成。虞其分而減。力不足刷黃也。仍會張福河於裴家場。而其流益沛。張福河底堅。而裴場多沙。亦藉以沖刷也。迤南又有爛泥淺引河。屢浚未就。於是挑其淤而深之。武家墩之北。舊有三岔河。自淮流久斷。惟此一?僅存。然秋冬水落。仍為陸地。乃督弁兵濬通之。於是有四引河矣。前此清口既淤。土囊無口。至是驚流盪滌。?至三十餘丈。猶慮不足暢全淮而發其浩瀚之氣也。維時唐埂六壩。既堅塞之矣。乃亟走壩上。命工度其尺寸。六壩共得二百八十丈。憮然曰。以三十餘丈之口。而欲洩二百八十丈初回之水。宜其?趄而不盡出也。乃詳度張福裴場二河之間迎湖大溜。復鑿大引河一道。?二十丈。深一丈。長一千六百七十丈。名曰張家莊河。而時凡為引淮之河者五。既會張福河於裴家場。又益以大引河。耑資其力以刷黃。又會爛泥淺於三岔。從七里河逕文華寺。專用其力以濟運。又虞其勢之偏注也。於清口之上築壩臺一座。逼淮水三分入運。七分敵黃。諸河頭水勢相連。沛然而出。會淮水壯激。釃為二河。土人神之。名曰天然河。天賜河。在張福裴場之間。於是凡有七河。控引清流。至其朋勢。比至清口。混茫澎湃。而淮之門戶大闢。廣至百有餘丈。淮至是乃與黃會。黃不敵淮。淮且高黃數尺。自惠濟祠上下十餘里。練影澄瀾。與天一色。濁流數點。微茫煦沫。循北岸而已。　　皇上明德豐功。豈不遠哉。_
論黃淮要領|張鵬翮|賀編1827|卷一百工政六河防五|自昔淮行於南。黃行於北。各自達海。黃與淮會變也。宋元以後。黃淮始合。資黃濟運。用淮刷黃。昔取其分。今取其合。淮不與黃會。又變也。大抵淮與黃合。其勢必強。與黃離。其勢必弱。數年來黃淮失軌。運口淤為平陸。臣鵬翮之膺　　簡命也。恭請　　訓旨。　　上曰。黃河何以使之深。清水何以使之出。大學士僉謂翮曰。宜敬繹斯語。?黃不深則攔入運口。所病者在國計。清不出則漫入下河。所病者在民生。大哉　　聖謨。固已抉理水之精微。握平成之全算。黃淮會萃。前定于片言中矣。既至河干。日講求所以深黃出清者。於是言人人殊。有欲用?蘢爪揚泥車往來蕩滌者。予曰。此黃庭堅之所傳以為笑者也。前剔後淤。何損於河之尺寸乎。有欲復老黃河者。予曰。昔季馴潘公已力排之矣。有欲引睢水助清刷黃者。予曰。睢水涓流。無裨實用。且遠在百數十里外。費鉅難成。皆築舍也。至出清。則全無一策。予於時不避暑雨。減騶從。拏一芥之舟。於河則自開歸至雲梯關以下。於淮則溯洪湖至盱泗以上。博攷圖經。旁諏父老。憮然曰。欲深黃。其必開海口。欲出清。其必塞六壩乎。夫海口不開。譬人之饕餮者。果於腹而尾閭不暢。未有不脹悶者也。六壩不塞。譬彼漏?。隨注隨竭。未有停蓄而資吾之用者也。且夫深黃出清。其途似殊。其實相為用。黃不深則常虞倒灌而清不可出。是治河即所以治淮也。清不出則無由沖刷。而黃不能深。是導淮即所以導河也。於是拆攔黃壩。杜諸決口。培大河南北之隄。束水以攻沙。向之河身三四尺不等。今至四五丈而黃深矣。於是堵唐埂六壩。開張福諸引河。挽全湖之水。涓滴不使漏洩。向之清口堙為平陸者。今且浩然沛然而清出矣。清出則轉弱為強。黃深則化強為弱。強弱之勢既易。而後淮乃與黃會焉。?康熙三十九年十一月也。夫自古之談治河者。紛如聚訟。漢爭屯氏。宋籌二股。終莫得要領。上無聰明果斷之君。遂以大患大災。任之氣數。我　　皇上以灑澹奇功。約之兩言。千變萬化。罔不在其環中。卒使淮黃順軌。上裨　國計。下奠民生。亶聰首出。於此具見之矣。烏可以不書。_
議覆減壩堰工疏嘉慶十五年部議|ANON|賀編1827|卷一百工政六河防五|一據奏毛城鋪石壩。仍應修復一?。臣等查嘉慶十三年。先經前任督臣鐵保奏請修復毛城鋪石滾壩。以備宣洩黃河盛漲。嗣經臣長麟戴衢亨奉　　命查勘。以該壩啟放日久。河水下趨著重。自乾隆四十年以後。屢次漫水吸溜。東西相距五十丈。挖驗石跡。已非靳輔舊制。一經啟放。黃水建瓴而下。難保無潰決之虞。訪得天然閘迤東十八里屯。有靳輔所建石閘二座。每座寬三丈有餘。挖深可得二丈以外。公同熟議。皆以修此二閘。足敷宣洩。較毛城鋪事半功倍。請即趕緊修復等因。茲據該河督等。通籌全局。以十八里屯兩閘。僅寬七丈有餘。不足以資宣洩。請仍將毛城鋪石壩修復。以資洩黃助清之用。臣等查近年黃淮交病。由于河身高仰。清水不能刷黃。轉資黃水以濟運。黃水倒灌。而河口日淤。清水涓滴不能外出。全注運河。以致清黃並漲之時。泛濫滋虞。而高堰亦愈形著重。勢必須減洩清水。以救危險。減洩之後。清水益弱。黃水愈乘虛而入。停淤潰決。百病叢生。今擬減洩黃水。使之不致灌淮。即將所減之水。轉輸入淮。助長清水。使之出而敵黃。固係急治倒灌之計。惟查河口停淤。由來已久。前河臣靳輔經理第一疏。首言昔人以水刷沙。固屬不易之策。但淤有新舊之不同。三年以內之新淤。衝刷甚易。五年以上之舊淤。衝刷甚難。必須大加疏浚。嗣將河口以下至雲梯關外一帶。大事疏挑。河已順軌。然後議減水閘壩。以備節宣。其初疏剔河身。則並不恃此。歷查靳輔時大挑河口。在康熙十六七年。而毛城鋪等處閘壩。則于康熙三十三年始行建築。其施工次第。先後可考。現在雲梯關外。自馬港口起至二水樓止。雖經興議大挑。而河口一帶。淤墊如故。現據奏洪澤湖未交大汛。已存水一丈三尺八寸。清水不為不旺。仍為黃水所阻。不能外注清口。可知河口積淤實為高梗。乃僅以減壩轉輸之水。刷積年淤墊之沙。設使宣洩無多。固于助淮無益。若宣洩太甚。恐黃水既有停淤之患。湖水復有過漲之虞。似亦不可不慮。且查靳輔舊制。徐城上下南北兩岸。共建閘壩十有餘處。而毛城鋪寬止三十丈。其他天然?山等閘。皆不過數丈。蓋多建閘壩。而束其口門。故減洩有餘。而節宣在我。今則舊時閘壩。大半就堙。而毛城鋪石壩。寬至五十丈。迥非當時舊制。故一經啟放。勢若鯨奔。從前傅家窪丁家集張王莊王平莊邵家壩唐家灣等處。漫口吸溜。前車可鑒。前經臣長麟戴衢亨面詢鐵保等。僉言修復毛城鋪。開放時極為擔險。開放後亦不免流弊。現在雖據該河督等。以近日漲水僅高壩底數尺。不致跌塘吸溜。並將引河堤岸。預為多方保護。但該壩口門究屬寬廣。勢大力猛。殊恐難以控制。再以石壩以下。經碭山蕭縣及宿州靈璧五河等境。入靈芝孟山西山等湖。然後匯入洪澤湖。演漾數百里。前經臣長麟等查得水過之陳梁馬路王家莊等處。地土浮鬆。恐築堤亦難堅實。又靳輔時以靈芝孟山等湖。地本卑窪。不嫌淤積。今則啟放日久。停淤自厚。恐亦非當日情形。該河督等既為此奏。是否啟放之後。實能于疏刷河口。必有裨益。並如何查照舊制。酌量籌辦。以防流弊之處。應仍令詳議妥籌。切實奏明辦理。__一據奏停辦高堰碎石坦坡。改築二堤一?。臣等伏查高堰大堤。先經督臣鐵保河臣戴均元等節次具奏。該堤建築年久。根腳浮鬆。一經風浪。易致掣卸。請照靳輔土坦坡成法。填築碎石偎護。該河督吳璥。前在江南總河任內。亦以高堰大堤。應築碎石坦坡為請。並經該河督徐端等。試做坦坡五百餘丈。節經風浪不動。著有成效。遂于上年冬定議建築。奉　　旨准動兩淮鹽觔加價銀兩。分年砌做等因。茲據奏此項工程。需費過繁。且須八九年之久。勢難久待。請將二堤加?高寬。與大堤相平。再加高三尺。則大堤雖遇非常風浪。有二堤以為重障。淮揚士庶。俱可高枕無憂。即湖水盛漲。毋庸輕放五壩等語。臣等查高堰二堤。亦係靳輔舊制。緣大堤後有運料小河一道。間遇放開五壩。其倒灌之水。由此分洩。故建築二堤。以資摟護。俾不致淹及民田。形制卑狹。本不足為大堤重障。至高堰大堤。祇因臨水石工。不無灰漿脫落。故議築碎石坦坡。以資外護。其附石土工。本屬堅厚。節經加高幫寬。又屢次加築子堰。乃數十百年經營籌辦之工。果將坦坡辦竣。不獨堤工鞏固。並可節省歲修。實為一勞永逸之計。今議改修二堤。縱使築做高寬。而新築之土。究屬鬆浮。斷不如久經壓實之堤為可靠。將來大堤石工偶遇掣卸。是否仍須修補。如仍前歲修。則年年增費。復年年擔險。如棄而不修。萬一大堤可虞。豈二堤所能抵禦。該河督等似不應輕改已成之議。別圖難必之工。且高堰大堤。關係運道民生。甚為重大。設使該處堤工。實有難以久待之勢。抑或另有難辦情形。應令據實覆　奏。_
豫境河道難建減水壩疏乾隆四十九年|阿桂|賀編1827|卷一百工政六河防五|臣阿桂自陝赴豫。即從滎澤鄭州開封一帶。順道查勘。臣薩載復自睢州漫口。循隄而上。勘至滎澤。與李奉翰蘭第錫何裕城公同審度。查豫省黃河。自滎澤下至虞城。計程五百餘里。隄長共九萬四千三百丈。向無分洩之路。似屬前人辦理未周。然建壩必須膠泥。引河尤須倒勾。庶不致掣動溜勢。如南河之毛城鋪蘇家山天然?山等閘。或藉山腳基址建築。或土性堅凝。外灘寬廣。臨黃有倒句引渠。距隄甚遠。可以分洩。即王營壩減。距河雖近。而內有鹽河橫亙其中。過壩之水。洩入鹽河。以水禦水。是以無掣溜之虞。今查豫省隄工。滎澤鄭州境內。土性尚堅。距廣武山甚近。隄頭至山腳一千四百餘丈。其無隄之處。遇黃河水勢長至一丈以外。即由山腳漫灘。歸入賈魯河下注。是此一帶本無庸再設減水石壩。其自鄭州以下。中牟祥符蘭陽境內。沙土夾雜。蘭陽以下。儀封考城睢州甯陵商邱等處。因歷次漫口。沙多土少。並有純沙之處。大隄之上。建築減水石壩。既恐不能堅固。測量外灘。距隄遠者。不過數段。近則只數十丈。外灘高於隄南平地七八尺至丈餘不等。現今河勢日漸南趨。外灘時長時塌。形勢不一。開挑倒勾引河。亦無作準之處。其隄南洩水各河。除睢水河久經淤塞。惟賈魯河一道。係洩水要路。發源于滎澤縣之大周山。由鄭州中牟祥符尉氏扶溝西華等州縣。至周家口入沙河。自沙河經裔水。入江南太和縣境。至正陽關淮河歸洪澤湖。其入源濟河一道。即賈魯河之分支。歷中牟祥符陳??縣睢州柘城鹿邑。入江南亳州境內之渦河。可達淮河。亦歸洪澤湖。此二河離黃河大隄。自十三四里至四五十里不等。長數百里至千餘里不等。現俱窄狹。間有淤墊。如須減黃。必應大加挑浚。兩岸亦應築堰攔禦。第各河原為分洩各州縣坡水。一經築堰。則坡水無路分洩。必須於河之兩?酌建閘座。增挑汊港。以資啟閉。而洩坡水。以上各工。雖需費浩繁。非一時所能集事。然我　　皇上愛民之周。即多費帑金。多需時日。只期有益。亦所不計。惟臨黃隄工臣等。逐段看視土性浮鬆。實難建立石壩外灘。亦無可挑倒勾引河之處。若就外灘寬廣隄工稍堅之處添建。既恐盛漲時引水不暢。未足以資分洩。徒然有名無實。若于大汛分洩得力之處建設。恐壩基不固。易致傾圯。誠如　　聖諭。是欲減水而轉致掣溜。又斷不可行。是豫省全河形勢。於建築減水石壩未能相宜之處。已早在　　聖明燭照之中。伏念豫省黃河。屢有遷變。上?　　宵旰。今蒙　　指授機宜。而又限於地勢。未能辦理。臣等再四商籌。若僅就目前挑濬下游引河。儹堵漫口合龍。即為了事。尚不放心。況臣等往來蘭儀一帶。察看高家寨一工。即本年河勢坐灣。由儀封舊城折轉東南。衝出河道。河內莊基樹根頗多。一時難以衝刷寬深。溜勢至此。奔騰湍激。是以高家寨甚為險要。今睢州漫口下段應挑引河。現在遵　　旨加挑寬深。若再將上游儀封境內高家寨河北官亭一帶正河。重加挑深。取直引溜注北。則上下河道可以暢行。新隄不致著重。但此際當大工興舉之時。勢難同時並挑。且挑成後。亦須水勢盛長時開放。方能奪溜北趨。臣等擬俟明春興工挑濬。一俟汛水長發。即行啟放。可望得力。_
高堰另建五壩說頤道堂集|陳文述|賀編1827|卷一百工政六河防五|國家東河南河。分設督臣。而形勢亦迥不相同。以南河論。入海之道在南河。則通塞所必籌也。漕運之道在南河。則蓄洩所當計也。不知南河之樞機不在河而在淮。頻年河患孔亟。治河者斤斤於疏濬海口。加築隄防。而不先於淮治之。是猶寇在門庭。而先清郊野。疾在咽喉。而先除壅滯。壅滯雖關膈之疾。郊野亦偪近之區。而以門庭與咽喉較之。勢有緩急。則治有後先矣。淮水者。亦今日之門庭咽喉也。淮水之發源也。自胎簪桐柏兼汝潁淝濄濠池諸水。遙遙千餘里。建瓴東下。雲梯關入海之路。本淮故道。自河南徙而二瀆爭雄矣。然猶?行不悖也。邇年黃強淮弱。清口一隅。淮水每有不能宣洩之時。是以全淮之水。盡?於洪澤一湖。高堰者。洪湖屏翰也。故治淮者必於高堰加之意。然頻年?工改石。子堰加高。或請加厚大隄。或主另籌二壩。或主用碎石坦坡。以護隄根。或主加修束水壩。以防橫決。治淮者亦極加意於高堰矣。而淮終不治者。則以高堰之蓄洩在五壩也。高堰者。非天生有此堰也。前人即東漢陳登愛敬塘舊基而增高者也。五壩者。亦非天生有此五壩也。前人即湖水應蓄之數。築為壩基。以相節宣者也。其初湖面之水與壩底平。長一寸則洩一寸。長一尺則洩一尺。水無盛漲之患。人無啟閉之勞。是以謂之滾水壩也。自黃日強。淮日弱。以黃濟清之說興。?山天然諸。屢開不已。以致湖底淤而湖水日高。湖水高而堰不能不加高。堰日高而壩猶如故也。是以壩底與隄面相去縣絕也。全湖之水束以隄。而五壩為漏?。則倒灌之患生。而下游之災重。於是五壩不得不議閉。一?單隄。為數百萬生靈所託命。一旦淮流盛漲。挾以風勢。此非人力所可施也。一有不虞。則不特增下淤之災。且將亙南北之道。非細故也。是以一遇盛漲。五壩又不得不議開。五壩壩底皆甃以石。其?亦然。一壩之寬。幾及百丈。其深數仞。其封閉也。中實以薪。後戧以土。其開也。一束之薪去而無不去。故他處之決口。寬仄淺深不一。而五壩之開。無不其深數仞。其寬百丈也。且初開之時。水勢如飛瀑直下。跌塘勢重。壩底無不壞之理。故一開之後必須重修。重修之費與築新等。故開壩非善政也。夫盜決口岸。糜帑殃民。律法甚重。而五壩公然議開者。則以利害輕重相較。禍莫如輕。不得已而出此。非前人立法之未善。亦今昔形勢不同也。然則必如何而後可。曰莫如加高壩底。然壩底之加高非易也。以近年形勢度之。水縮之時。水面高於壩底者尚逾丈。冬令亦然。是壩底無乾涸之日也。此而圈築月壩。戽水施工。不特糜帑。且亦難於措手。是加高壩底之說勢不行也。然則必如何而後可。曰。莫若另建五壩。夫五壩。非天生有此壩也。前人因形勢利便而為之也。今形勢之便極矣。語云弊不極不變法。今河工當極弊之日。正宜少議變法矣。另建五壩。於舊壩不必遠也。附近於束水堆以內。酌湖水應蓄之數。以為壩底。如堰高二丈。湖水蓄至一丈三四尺。即可足用。則祇須於隄面去土五六尺。即為壩底。慮壩底高而隄力薄也。則先為寬計分數。遠築後戧。土用灰糯。石加鐵鐍。然後急於頂水之地。深埋木樁。堅砌石面。出水既高。乘冬令水落。即可施工。工竣之後。如水未及壩。待其漸長。與底相平。任其?洩。則終年無盛漲之虞。亦不致有乾涸之患。若須多蓄。則或用土壅。或用料塞。啟閉甚便。蓄洩隨時。且石面之上。多鑿石孔。豎立石椿木板。接續以便往來。推此意也。壩口不必寬至百丈也。壩數亦不必限以五也。夫如是。始可以收五壩之用。而不受五壩之害。__　此二十年前從事河堧所作高堰尚完整故衹議於束水堆內五壩相近處為之今高堰被風水掣卸應改築處必多似宜乘此辦理鉅工之際統全隄分作二十壩均勻建置洩水之地低窪者棄之勿與水爭地民產則查明豁其額徵之糧高阜者聽之不使聚築一處庶隄身不致喫重而下游亦不致偏受頂衝似亦數世之利不可失之機會也_
黃河北岸減壩疏嘉慶二十一年|黎世序|賀編1827|卷一百工政六河防五|竊查南河河身。自徐州以下。漸形窄狹。較之豫省隄防。兩岸相距。不止減少一半。每至伏秋。大汛屆臨。盛漲之水。奔逸出槽。自河南行過徐州。由寬入狹。實有不能容納之勢。是以康熙年間。前河臣靳輔于黃河兩岸。上自豐碭。下至清江。節節建築減水閘壩。考之成書。不下十餘處。故能保守隄岸。相機啟閉。永慶安瀾。嗣因北岸挑開中運河後。糧船得以對渡遄行。而黃河北岸閘壩。恐以減落黃水串入運河。遂將北岸減水之區悉行廢閉。全賴南岸閘壩宣洩以為大汛分消。近數十年以來。河底日漸淤高。尋考往日閘壩基址。或以淤沒已久。不可復開。或以口門過低。防其掣溜。率多不能舉辦。惟賴上游天然?山二閘。稍分黃漲。每當汛水屆臨。猛盛異常。而?消路少。隄單河窄。深以湧溢為虞。臣等遞年相度情形。亟須多籌宣洩。以保隄岸。特于上年奏准。于徐州上游。就十八里屯舊基。添建滾壩。適值秋汛異漲。開放減水。上游廳汛。始保無虞。彼時下游淮揚一帶。清淮並漲。為十餘年來未有之大。直至霜降節後。猶復拍岸盈隄。非常危險。幸而風浪不起。漲水漸消。臣等驚怖之餘。慶幸出于意外。推原其故。實由下游無路分減。故徐州一帶雖報落水。而清江以下仍復壅積不消。且十八里屯滾壩及天然閘?山閘減落之水。仍由引渠一路澄清。歸入洪湖。黃漲雖得分減而少衰。湖?則因增添而日盛。清江為清黃交匯之處。淮黃兩路彙注。浩瀚異常。加以中河承受東省蒙沂之水。或值一時同漲。則清江一處吸引三股大川。即海口十分通暢。亦虞一時宣洩不及。數百里隄岸。處處皆形滯重。實堪惴懼。必須于下游籌畫減水之區。始足以保隄工而資引注。查有外河北岸王營減壩。係前河臣靳輔建設。于減洩黃流。引疏清水。最為得力。因嘉慶十一年間衝塌壩底。經　欽差前大學士戴衢亨等。臨工會勘。奏請移建。並添設二壩。前河臣吳璥請銀興辦完工。第壩身雖已堅固可放。而盛漲之水。由壩減入鹽河。勢必猛驟。其鹽河兩岸隄工。日久未修。皆形卑薄。必須一律加高培厚。方可攔束水勢。其河勢逢灣迎溜之處。亦須鑲做護埽。以禦溜勢。其間段淤淺之所。尤應估挑寬深。並相地添築格隄。以為攔約。至減壩外臨黃隄埽。亦須預為啟拆。盤做裹頭。庶緩急啟放之時。得資鉗制。此處為下游最要關鍵。不敢以惜費而稍事因循。且從前改建石壩。已費銀四十餘萬兩。若久廢不用。則前此帑項。竟屬虛糜。即飭道將等核實查估。計各項官辦工程。需銀六十萬餘兩。其鹽河兩岸官隄以下民堰。培築工程。係為護衛民田。估需銀八萬餘兩。例歸民修。應由藩庫借款。攤徵辦理。仰懇　　聖恩俯准。于就近藩關各庫。撥給解工。趁此春融。亟為挑築。以備伏秋盛漲減洩之用。則全河上下游。挹注機關。得以操縱由人。即遇異漲驟臨。宣防亦稍有把握。至鹽河亦為運鹽運柴要道。或恐減黃行水之後。稍有停淤。亦無難隨時挑挖。且黃河有此分洩漲水。不致倒灌運口。則清水長可暢出刷黃。亦永無溜緩停沙之弊。再徐州以下?山四閘。本係因山建設。歷年減黃。甚為得力。惟頭閘四閘。一半因山。一半建于平地。現在河身較舊時淤高。恐啟放後水勢過陡。塌寬掣溜。是以歷年只啟二三兩閘。其頭閘四閘未敢輕放。以致洩水無多。查該處頭二閘之間。有龍虎二山。兩山中間空檔。約長二十餘丈。係平崗石脊。彼此相連。較高黃河灘面三四尺。稍加剷削平正。即可作為天然滾壩。盛漲則聽其漫壩而過。水落則自然斷流。可抵頭四兩閘分洩之水。而所費僅需數千餘兩。已飭該管道廳妥為辦理。合並陳明。__　南岸上游北岸下游各恃減壩洩黃皆由河身過窄河底淤高之故耳存之以備北岸宣洩情形_
古來用兵兵多者敗|趙翼|賀編1827|卷七十一兵政二兵制下|古來用兵。往往兵多者敗。?兵過多則號令不齊。氣勢不貫。必不能有臂指相使之用。且為將者有恃眾之意而謀多疏。為兵者亦有恃眾之心而戰不力。自三代以後。能以多取勝者。惟王翦滅楚以六十萬人。韓信破趙以二十萬人。垓下之戰。漢兵六十萬人。裴行儉破突厥擒阿史那奉職以三十萬騎。郭子儀收復西京以三十萬眾。明太祖取中原以二十萬眾。征雲南亦以二十萬眾耳。其他如冒頓以四十萬騎圍漢高於平城。突厥始畢可汗以數十萬騎圍隋煬於雁門。契丹以三十萬騎敗周德威於新州。蒙古闊端以五十萬眾破曹友聞於大安軍。此又當別論。?北俗號令簡而心志一。故能以多取勝。中土所不及也。至如明太祖破陳友諒。亦以二十萬眾。然友諒是時且六十萬。則不可謂明兵之多也。其以多致敗者。長平之戰。趙括兵四十萬。為秦所坑。章邯攻趙。項羽破之。被坑者且二十萬。其多可知也。漢高以五諸侯兵五十六萬人伐楚。入彭城。為項羽三萬人所破。溺死者二十餘萬。龍且以二十萬救齊。韓信擊斬之。吳王濞兵二十餘萬。周亞夫擊走之。新莽時。王尋王邑以四十二萬兵圍昆陽。為光武所破。銅馬諸賊合數百萬。亦為光武所破。官渡之戰。袁紹兵十餘萬。曹操兵僅十分之一。擊破之。赤壁之戰。曹操治水軍八十萬。周瑜以三萬人破之。劉聰以十餘萬陳於洛西。石勒以四萬人破之。淝水之戰。苻堅戎卒六十餘萬。騎二十七萬。其先至者已三十萬。乃為謝元等八萬人所敗。呂光攻龜茲。龜茲王帛純。引獩胡諸國兵七十餘萬。為光所敗。葛榮向京師。眾號百萬。爾朱榮兵七千。眾寡不敵。葛榮聞之大喜。令其眾辦長繩。以為至便縛取。爾朱榮乃為奇兵大破之。及爾朱兆以二十萬收鄴。高歡馬不滿三千。步兵不滿三萬。大戰破之。渭曲之戰。高歡將二十萬眾。宇文泰不滿萬人。破之。沙苑之捷。宇文泰又以七千兵破歡十餘萬。乃如戰所。準當時兵數。人種柳一株以旌功。凡七千株。後宇文泰又與歡戰。雖斬高敖曹。然是日置陣既大。首尾懸遠。彼此不能相知。遂大敗。燒營而遁。則亦以兵太眾也。__隋文帝滅陳。合總管九十。兵五十一萬八千。皆受晉王節度。然賀若弼韓擒虎先入建康。擒後主。兵纔八千耳。其時陳將魯廣達等。陣於白土岡。亙二十里。乃為賀若弼等所破。煬帝征高麗。凡一百十三萬人。餽運者倍之。竟潰於薩水。宇文述等九軍共三十萬。先度遼。其脫歸者僅二千七百人。竇建德之救王世充也。置陳虎牢下。長二十餘里。為秦王所擒。突厥犯塞。黑齒常之以二百騎破其三千騎。安祿山之反。潼關之戰。哥舒翰以二十萬眾為崔乾祐所敗。尹子奇兵十三萬。張巡許遠以六千八百人敗之。九節度之師潰於相州。步騎兵六十萬。黃巢入潼關。兵六十餘萬。呼聲震河華。及據長安。李克用以四萬人破走之。契丹將阿古只以騎兵五百。敗老相軍三萬。石晉杜重威以三十萬眾擊遼。遼將高謨翰以三百騎殺其先鋒。餘兵皆走。遼天祚使蕭?里步騎十萬討女真。阿骨打兵三千七百。至者僅二之一。力戰破之。遼又使邪律訛里?等騎二十萬步卒七萬來伐。阿骨打又敗之於阿婁岡。遼又使蕭特末將騎兵五萬步卒四十萬。討女真。并遼主自將。亦俱為阿骨打敗於護步答岡。張浚富平之敗。兵四十萬人。馬七萬匹。宋將黃迪等。以兵三十萬柵於文水縣。金突合速以兵九千敗之。殺八萬餘人。時康民率兵十七萬。撻不野敗之。又以騎三千。敗淮南兵十萬餘人。及和尚原之戰。兀朮以十萬眾為吳玠所敗。仙人關之戰。撒离喝亦以十萬眾為吳玠所敗。劉麟劉猊三十萬眾。楊沂中等破之於藕塘。夏人二十萬騎。李顯忠以所部八百人破之。順昌之戰。兀朮韓常兵十餘萬。為劉錡所破。金主亮南侵。兵六十餘萬。虞允文敗之。完顏九斤胡沙虎以四十萬眾伐蒙古。敗於會河堡。銀青眾二十萬。亦為蒙古木華黎所敗。已而蒙哥以五十萬眾。敗於宋合州城下。遂死。又察罕兵八十萬圍廬州。為宋杜杲敗去。賈似道之潰於江上也。兵十三萬。凡此皆以多致敗。歷歷可考者也。__其以少擊眾戰功最著者。如合肥之戰。張遼李典以步卒八百破孫權兵十萬。後秦姚萇以千餘兵破雷惡地三萬餘眾。乃命軍士各植一木於棚孔以旌功。或疑營地太小。萇曰。吾自結髮以來。未嘗如此以少勝多者。正以少為奇耳。高昂以十餘騎破爾朱羽生兵五千。字文忻以五百騎破尉遲迥精甲三千。薛萬徹以百騎擊敗竇建德兵十萬。薛仁貴以卒二千攻扶餘。殺萬餘人。馬璘從李光弼攻史朝義於北邙。以兵五百。出入三反。敗其眾十萬。光弼曰。吾未見以少勝多如馬將軍者。李嗣源救幽州。契丹萬騎遮山口。嗣源以百騎衝破之。楊業以數百騎出雁門。破契丹兵十萬。殺其將駙馬蕭咄李。劉溝堡之捷。劉昌祚以二千騎敗夏人萬騎。李師中上其功。謂西事以來。以少抗眾。未有如此者。燕達以五百人抗夏人三萬騎。九戰皆捷。岳忠武以八百人破?盜王善等五十萬眾於南薰門。以八千人破曹成十萬眾於桂嶺。以嵬背八百破兀朮於順昌。又以五百。破之於朱仙鎮。皆敗其眾十餘萬。金完顏陳和尚以四百騎。敗蒙古兵八千於大昌原。而尤最奇者。宋武帝微時。以數十人覘孫恩。遇賊眾數千。便與戰。所將人俱死。帝獨奮長刀。所殺傷甚眾。南齊周盤龍子奉叔。單馬率二百餘人陷陣。虜萬騎圍之。一騎走還報奉叔已歿。盤龍馳馬奔入。時奉叔已大破虜。得出在外。不見其父。復躍馬入。父子兩騎。縈繞於數萬人中。虜遂大敗。陳侯安都以十二騎破齊陣。禽其儀同乞伏無芳。又刺東方老墜馬。蕭摩訶與北齊戰於呂梁。以七騎破齊軍。奪其大旗。及周滅齊。遣將爭呂梁。有精騎數千。摩訶領十二騎入周軍。斬殺甚眾。隋張須陀以五騎覘賊。遇賊裴長才等二萬奄至。圍之數百重。力戰而出。唐王君廓以十三人。破郭士衛等兵一萬。宋之悌應募擊驩州蠻。與壯士八人。被重甲大呼薄賊。曰獠動即死。賊七百人。皆不敢動。遂平之。金阿骨打以十人擊走遼兵於混同江。劉整在宋時。以十二人入金信陽軍。擒其守。時以為唐李存孝以十八騎拔洛。今整更少。乃書其號曰賽存孝。元渾察征乞失哈里。敵兵二千。渾察以勇士五十人。破之。揚子橋之戰。張宏範以十二騎渡水敗姜才軍。明初洛水北之戰。常遇春以單騎入元軍。敵二十餘人刺之。遇春殪其前鋒一人。大呼馳入。壯士從之。敵遂大潰。傅友德攻山西。擴廓萬騎突至。友德以五十騎衝卻之。丁德興從攻洪山寨。以百騎破賊數千。成祖靖難兵起。款台以十二騎破南兵三千人。東昌之戰。薛祿以五十騎敗南兵數百。又皆古今所罕覯者也。按癸辛雜識。賈似道命廖瑩中刊奇奇集。萃古人用兵以寡勝眾如赤壁淝水之類。成一書。?自詫其援鄂之功也。其書今不傳。今姑撮諸史所載於此。__爾朱榮既破擒葛榮。其眾皆降。爾朱令各從所樂。親屬相隨。任其居止。於是數十萬眾。一朝散盡。待出百里外。乃始分道押領。隨便安置。人服其處分機速。唐書秦王世民破擒竇建德。俘獲五萬人。即日散遣。使還鄉里。?乘其潰散之勢。遣之使還。莫不懾帖而去。眾既無主。自不能復嘯聚為亂。而我亦免安插供饋之煩也。_
家兵日知錄|顧炎武|賀編1827|卷七十一兵政二兵制下|古之為將者必有素豫之卒。春秋傳。冉求以武城人三百。為己徒卒。後漢書朱?傳。交趾賊反。拜雋刺史。令過本郡簡募家兵。張燕寇河內。逼近京師。出?為河內太守。將家兵擊郤之。三國志呂虔傳。領泰山太守。將家兵到郡。郭祖公孫犢等皆降。晉書王渾傳。為司徒。楚王瑋將害汝南王亮。渾辭疾歸第。以家兵千餘人閉門距瑋。瑋不敢逼。__元史順帝紀。至正十三年。立南陽鄧州等處毛葫蘆義兵萬戶府。募土人為軍。免其差役。令防城自效。因其鄉人自相團結。號毛葫蘆軍。故以名之。柔爾直班傳。金商義兵。以獸皮為矢房如瓠。號毛葫蘆軍。甚精銳。大學衍義補。今唐鄧山居者。以毒藥漬矢以射獸。應弦而倒。謂之毛葫蘆。成化三年。國子監學錄黃明義言宋時多剛縣夷為寇。用白芀子兵破之。白芀子者。即今之民壯也。__少林寺中。有唐太宗為秦王時賜寺僧教。其辭曰。王世充叨竊非據。敢違天常。法師等?能深悟幾變。早識妙因。擒彼兇孽。廓茲凈土。是時立功十有三人。惟曇宗拜大將軍。餘不受官。賜地四十頃。此少林僧兵所起。宋史。范致虛以僧趙宗印充宣撫參議官。兼節制軍馬。宗印以僧為一軍。號尊勝隊。童子行為一軍。號凈勝隊。然則嵩雒之間。固世有異僧矣。嘉靖中。少林僧月空。受都督萬表檄。禦倭於松江。其徒三十餘人。自為部伍。持鐵捧。擊殺倭甚眾。皆戰死。嗟乎。能執干戈以扞疆場。則不得以其?徒而外之矣。宋靖康時。有五臺僧真寶。與其徒習武事於山中。欽宗召對便殿。命之還山。聚兵拒金。晝夜苦戰。寺舍盡焚。為金所得。誘勸百方。終不顧。曰。吾法中有口回之罪。吾既許宋皇帝以死。豈當妄言也。怡然受戮。而德祐之末。常州萬安僧起義者。作詩曰。時危聊作將。事定復為僧。其亦有屠羊說之遺意者哉。_
將帥家丁|趙翼|賀編1827|卷七十一兵政二兵制下|兩軍相接。全恃將勇。將勇則兵亦作氣隨之。然將亦非恃一人之勇也。必有左右心膂之驍悍者協心并力。始氣壯而敢進。將既進則兵亦鼓勇爭先。此將帥所貴有家丁親兵也。前代如韓岳之背嵬軍之類。固有明效。即明史所載。如景泰中。楊洪家蒼頭得官者十六人。成化中。王越多盪跳士為腹心。與寇搏戰。數有功。嘉靖中。倭寇海上。詔故將何卿沈希儀。率家眾赴蘇松軍。卿傳馬永為將。蓄家丁百餘。皆西北健兒。驍勇敢戰。帝問將於李時。時以永對。且曰其家眾可用也。永傳馬芳蓄健兒。嘗令三十人。出塞四五里。多所斬獲。芳傳梁震蓄健兒五百人。鎮大同。大同卒驕。連殺巡撫總兵。及震至。憚其家眾。皆帖然不敢動。震歿後。健兒無所歸。詔編之軍伍。後將猶得其力。震傳萬歷中。李成梁帥遼東。收四方健兒。給以厚餼。用為軍鋒。所至有功。健兒中。如李平胡李甯等。後皆至將帥。成梁傳遼事急。詔廢將蓄家丁者赴軍前立功。趙率教傳甯遠軍變。圍袁崇煥署。時滿桂亦在城中。諸叛卒憚桂家卒勇猛。不敢肆。結隊而去。桂傳天啟末。甯遠告警。詔廢將侯世祿率家丁赴關聽調。世祿傳都司張神武用袁應泰薦。率親丁二百四十餘人馳至廣甯。神武傳副總兵祁秉忠亦以應泰薦。率私丁守蒲河。秉忠傳趙率教收復前屯。亦率家丁三十八人以往。率教傳甯遠之戰。總兵金國鳳憤將士恇怯。率親丁數十。出據北山力戰。國鳳傳崇禎中。總兵侯良柱戰死。其子天錫。疏請率父舊人。自當一隊。詔赴楊嗣昌軍立功。嗣昌奏。天錫所將丁二百六十人。皆敢戰。良桂傳此將帥親丁之成效也。承平之世。將領皆雍容裘帶。豈復招練壯勇。以為家丁。即其所選用親兵。亦多取韶美便捷者。以給使令。一旦臨戎。將無左右可倚之土。既縮朒而不敢前。兵無統率向前之將。自畏怯而不敢進。毋怪乎不能立功也。然蓄養壯丁豈易有此貲力。惟有選拔兵丁。練以技勇。結以恩信。庶緩急尚有可恃。古名將如韓岳等。既有背蒐軍。吳璘亦以迭陣法教士伍。戚繼光謂兵不練必不可用。故所至以練兵為急。初官浙江參將。見衛所軍不習戰。乃請募金華義烏人三千。教以擊刺。短長互用。由是軍獨精。又因地形制陣法。一切戰船火器兵械。精求而更置之。平倭後。移鎮薊門。又徵浙兵三千。來訓薊兵。初至。陣於城外。天大雨。自朝至日昃。植立不動。邊軍大駭。自是始知軍令。繼光傳譚綸在浙。亦重練兵。立束伍法。裨將以下。節節相制。分數既明。進止齊一。未久。皆成精銳。綸傳南京初設振武營。兵部尚書張鏊請以劉顯為指揮僉事。專訓練。顯傳顯亦為當時名將。所至有功。故知訓練有素。則一兵得一兵之用。即不能蓄家丁。尚可藉此為爪牙也。_
戊戌武會試策問|李紱|賀編1827|卷七十一兵政二兵制下|問武科之設。自唐迄今。代有損益。其法可約略舉歟。唐設武舉科。得郭子儀。宋詳定武舉法。得狄青。人材未嘗不出於此。而蘇氏洵譏武舉法疏。謂以弓馬得者。不過麤材。而以策中者。亦皆章句無用。其信然歟。我　國家文武並重。　　皇上宵旰求賢。每武科　殿試。閱試再三。然後定其甲第。近復因臺臣所請。設立好字號。分別取中。奉行者誠能矢公矢慎。弓馬技勇。宜無遺材矣。顧外場所試。僅戰將之長。若大將之略。則有不止此者。故復有論策之試。將以覘士子謀謨智略。不可以浮辭塞也。用兵之略。固非一端。而營與陣尤為先務。營者止之陣。而陣者行之營。試就二者言之。其止而安營也。中軍何以鎮攝。四外何以巡徼。無事何以不懈。寇至何以不驚。車箱鹿角何以?聯。樵蘇井泉何以供給。能一一指而言之乎。其戰而布陣也。居中何以指麾。左右何以策應。前何以迎。後何以拒。進止何以克齊。更番何以不亂。耳目何以一。心力何以同。皆具有成法可言者耶。若夫天有陰晴寒暑之異。何以應乎天。地有山川險易之殊。何以因乎地。眾有分合。事有遲速。勞逸異其勢。主客異其情。欲隨機而應之。其道安在。多士尚明?敷陳。毋蹈昔人所譏。以增制科之重。所厚望焉。_
收輯技勇疏乾隆十九年|福建布政司德舒|賀編1827|卷七十一兵政二兵制下|竊惟閩省。昔號南蠻。前明淪為盜藪。我　朝定鼎以來。漸仁摩義。縉紳效力宣猷。士民讀書守法。固已駸駸風俗移易。而結習相沿。時有奸宄。舊染未能盡除。地方尚稱難治。臣在閩數年。詳細採訪。熟求其故。衹因閩地僻處海濱。又多深山邃谷。習尚強悍。以好勇?狠為能。毋論秀頑。好學拳棒。往往創立會名。聯合聲勢。原其初意。不過圖禦外侮。迨聚集日久。結交既廣。或恃勇技過人。或逞機謀聚眾。肆然無忌。遂刊偽印。散偽。妄悖猖狂。蠱惑人心。蹈叛逆之罪而弗悟。究之其間好事生釁者。不過數人。而事不豫防。勢遂漸熾。愚民墮入牢籠。誤罹法網。牽連株累。情亦堪憫。夫人情稍有技能。必不甘于淪沒。果其膂力技藝可觀。心思材智出眾。顧令幼而壯。壯而老。老而鬱鬱閑居。精神意氣。一無所事。勢必紛紜不靖。宋臣富弼。曾言。兇險之徒。讀書應舉。仕進無路。心常怏怏。以至討尋兵書。習學武藝。因此張大胸膽。遂生權謀。往往晦名詭姓。潛跡遁行。密相結煽。此輩散在民間。縱無成謀。實能始禍。要在得人而縻之。蘇軾亦云。窮其黨而去之。不如因其材而用之。何者。其黨不可勝去。而其材自有可用。明臣邱濬嘗言。紛紛擾擾之徒。為人所劫制者。心無定志。為利而動。既可以誘脅而來。亦可以哄嚇而去。無足慮者。所慮者。麤知文義。識古今者爾。其言足以動眾。其智足以設謀。其縱橫詭秘機略變幻。尤易惑世欺人。平時宜有以收拾之等語。方今天下一家。　　聖主德威。無遠弗屆。惟是安不妄危。是以釐奸懲暴。常切　　宸慮。臣竊思一鄉一邑。其有善習拳棒。脅力過人。更或麤識機謀者。州縣為親民之官。管轄不過百里。果能?心訪查。何難周知。惟是形跡未著。無瑕可指。既難即置之于法。且例載游手好閑。不務本業。或演弄拳棒教人。及投師學習。罪止枷責。是依例決罪。僅能懲戒于一時。終難革心於日後。且其賦性兇頑。散在民間。良民受其戕賊。實為地方隱累。臣愚昧之見。與其重懲于事後。不若嚴飭于未然。應請嗣後查有肆虐閭里。鼓動愚頑。惡跡昭著者。州縣究詢明確。將為首之犯。解省定案。除照依所犯本法懲究外。發解直隸河南等處安插。去其首惡。則夥黨自解。其有膂力超越。技藝純熟。心思材智。實有機謀者。雖現在尚無過犯。亦不得不收束其身心。臣伏查雍正九年。欽奉　　　世宗憲皇帝諭旨。各省中膂力出?。藝勇出眾之輩若聽。其棄置無用之地。深為可惜。令各督撫等召募揀選。咨送兵部。揀派官員。訓練教習。以備軍旅之用。　　欽遵在案。恭繹　　諭旨。　　聖意淵深。似應密令州縣細加採訪。開明姓名住址。先行密稟督撫。再加詳查明確。揀選舉報。咨送兵部。請　　旨發交巡捕三營。及直隸等省。并沿途各標。給食名糧。效力試用。著有勞績。量加賞拔。如技勇尚在次等。而舉動不馴者。酌量本省督撫提鎮各標。給糧鈐束。既因其材而用之。實束其材而馭之。使身隸羈縻。心無他向。再查濱臨江海。崇山疊嶂之區。足以藏奸者。恐不止閩地一省為然。可否　　皇上密飭各省督撫嚴諭州縣。一體察訪查辦。如此。庶已犯者有所懲創。而未形者潛可轉移。操縱在官。動有稽察。且遷徙異處。人地生疏。難以施其伎倆。更使該處士民。曉然有犯即治。以端趨向。知所儆惕。則稂莠既除。嘉禾自植。地方咸登甯謐矣。_
明邊省攻勦兵數最多|趙翼|賀編1827|卷七十一兵政二兵制下|明邊省凡有攻勦兵數最多。蓋皆就近調用民兵土兵。故餉省而兵易集。非悉用官兵也。考永樂中征安南。用兵八十萬。張輔傳正統中征麓川。用兵十五萬。王驥傳景泰中討都勻苗也富架。用兵八萬。顧溥傳成化中韓雍討大藤峽。先以兵十六萬破修仁荔浦賊巢。韓雍傳王越奏起兵搜套。須兵十五萬。王越傳宏治中閔珪討永安猺。用兵六萬。閔珪傳正德中思恩府岑濬與田州岑猛相殺。總督潘蕃討之。用兵十萬。潘蕃傳嘉靖中。岑猛謀亂。總督姚鏌討之。用兵八萬。姚鏌傳是時欲征安南。議用兵十三萬二千餘人。毛伯溫傳元江上舍那鑑亂。巡撫鮑象賢討之。用兵七萬。鮑象賢傳吳桂芳令俞大猷討翁源賊李亞元。用兵十萬。殷正茂令大猷討韋銀豹。用兵十四萬。俞大猷傳曾省吾令劉顯討都掌蠻。用兵十四萬劉顯傳李錫討府江猺。用兵六萬。討古田猺。用兵十萬。李錫傳殷正茂討藍一清。用兵四萬。張元勳傳張嶺討新甯恩平賊。以三萬人破賊巢二百餘。斬一萬四千餘。史稱嶺南用兵。從未有以少勝多如此者張嶺傳可見邊地用兵動以十數萬計。若必一一皆官兵。安得如許兵數。且費亦不訾。則調用民兵土兵之法不可廢也。元末已調苗帥楊完者入內地勦寇。明洪鍾之勦川賊。調永順土兵。陳金之勦江西賊。調田州土兵。王守仁之勦大藤峽。張經之禦倭。殷正茂之征古田猺。李化龍之平播州。朱燮元之平奢氏安氏。無一不兼用土兵。甚至石柱等土兵。且調往朝鮮遼東。萬里攻戰。當時徵調既慣。土兵皆習見以為當然。無敢有後期者。而守仁之勦浰頭桶岡。及擒宸濠。則并不用土兵。而專用民兵。承平日久。無復有征調民兵土兵之事。一旦欲用之。且將駭怪而莫肯應命。是又當於無事時加惠土司。使之勤操練以備調遣。而前明民壯之例。僉其丁者免其糧。見兵志按季肄習以防不虞。其法亦當講求於平素也。_
河南採辦硝磺述?豫乘識小錄|朱雲錦|賀編1827|卷七十一兵政二兵制下|硝磺二種。為軍火要需。亦匠藝之所必用。各直省有二物並產者。亦有硝磺俱待購於鄰省者。立禁綦嚴。而夾帶透漏之弊。仍所不免。乾隆八年。奉　　上諭硝磺為邊關嚴禁之物。久有定例。聞各省沿邊口隘。奸民嗜利。往往勾通守口兵役。夾帶出口。以圖重利。又聞準噶爾境內不產硝磺。每令內地往來之番夷喇嘛。私偷夾帶。重價購買。各督撫提鎮。當時刻留心。嚴飭文武員弁。一體實力搜查。以防偷漏。再遣委員於口隘之外。細行訪查。如有出產硝磺之處。作何設法防範。毋得稍有?忽。該部即行文各省督撫提鎮等知之。欽此。經本省巡撫碩公議稱召募殷實之人。願開官硝店者。悉如官鹽店之式。准其報官開設。零賣硝觔。聽其照時價收買。官為設循環印薄。稽查出入。貧民既可隨時售買。官硝又可?期辦交。經部議允准立店。遇有採辦官硝。及本地匠鋪零用。務須?明印票。始行發買。現今來豫辦硝者。止江西浙江兩省。每年委員?批填明數目。赴省購辦一次。本省產硝之區。需用時自行採辦外。其不產硝之區。傾銷銀兩。及花?鋪所需。本管州縣查明匠鋪共有幾家。每年需用硝觔若干。造冊詳報。布政司發給印票。購竣之日。即將印票呈繳本處。送司查銷。至本省產磺處所。惟河內縣李封等村。有廢?六座。出產銅核。於乾隆三十一年。經議將廢?。編設天時地利人和六字號。先行開採。天時二?。安爐四十座。每年採煉一萬五六千觔。每觔價銀四分。以備本省及山東各標營配製火藥。並民間花?等用。五十四年。因天時二?產核已竭。請遞開地字?採煉。嗣於嘉慶元年。湖北逆匪滋擾。各省官兵會勦籌備軍火。急需磺六萬觔。地字?挖採多年。產核已經微細。又需用多而且急。因詳部並開利字?以資接濟。現尚地利二?。並開原詳章。程只准豫東二省各營匠鋪買。用本省撫標滿營南北鎮買磺。及山東各營並匠鋪來豫買磺之案。均係由撫院行藩司轉飭地方官照批賣給。其本省匠鋪買磺與買硝同。按字書謂硫磺係陽氣入地。遇陰凝結而成者。故其性慘烈。各山溫泉多有硫磺氣者。傳其下即磺礦云。河內在太行之陽。其陰即山西之陽城。兩地俱產磺。陽城產地。係縣東之東冶山。今澤州府同知駐車攔鎮專司其事然陽城每歲可燒煉十一萬餘觔。而河內僅得萬五六千觔。其旺弱相懸若此。且查晉省明中丞疏。稱用礦燒磺為時不須半夜。得礦易而煎煉不難。故其價每觔三分。豫省設爐四十座。以終歲計之。每爐止得四百觔耳。得無以地處四達之區。又無專轄之員經理。故不如晉省之辦理完密歟。至李封等村六?之外。猶有備採之處否。或廢?閉久。仍能產毓銅核。守土者皆當留心云。其硝磺俱有者。則直隸山西湖南湖北廣東甘肅四川雲南貴州凡十一省。有硝無磺者。福建廣西山東陝西江蘇安徽凡六省。有磺無硝者。浙江江西凡二省。附誌篇末。用備參稽。_
營制小?|顧棟高|賀編1827|卷七十一兵政二兵制下|兵以衛民。營以駐兵。淮安自唐宋以迄于元。兵制見于前史尚矣。明初。改元淮安路總管府為衛指揮使司。俾世其官。而又設有屯田。因糧于屯。取兵于丁。當是時。淮安大河二衛軍官屯丁萬餘員名。應守城操練者。二千餘名。從無召募兵丁營伍名色。行之既久。漸至廢壞。伍存空籍。田盡汙萊。此外所恃。止山陽民兵五百八十五名。然皆不經訓練。遇敵輒敗。倭患之興。淮郡殆岌岌矣。是時以漕兼撫。隆慶年間。漕撫都御史方廉。調揚州營官兵三百一員名。轅門防護。設名色千總一員為統領。是為漕營所自始。嗣是以後。益調兵赴淮安。隨衛立營。營與衛始兼設。而都司實兼管淮營。淮營者。兩衛屯卒也。關白之亂。淮海戒嚴。益挑選淮營精壯。并調集各州縣及東陽義烏浙兵。分為七營。是時倭患孔棘。而淮安運道所關。得保無恙者。實賴先聲有以奪之也。最後李三才沙汰簡練。節次裁併。?為五營。　本朝定制。以衛卒專司輓運。而營兵專主護漕。別設城守營。守護城池。分漕院與巡撫為二。總督漕運麾下統轄七營。惟左右中及城守四營。駐山陽境。餘各擇要地分置。此漕營之始末也。淮郡為黃淮二河貫注。歷代皆用民夫塞決。徵調動至數十萬。　本朝設河兵及堡夫。淮安建兩大閫。而河營遂與漕營並重。各有副參遊守。而河營之陞遷。一與軍功等。其人率皆駐宿河干。熟諳水性。平日不責以騎射之能。而專司填築之事。每遇河上緊急。匪但不役民夫。并不調營兵。合龍下埽。不爽分寸。雲梯硪築。懸絕千仞。當河濤決怒時。持土石與水爭勝。性命懸于頃刻。惟責成專而諳練熟。故能奏功而無患害。匪其人鮮不敗事。此尤　本朝兵制之超出前代萬萬者也。謹就淮安所駐漕河兩營之官弁馬匹船隻。及防守汛地。修防口岸。詳載于策。以資日後之考究。志營制。_
用兵有御史核奏|趙翼|賀編1827|卷七十一兵政二兵制下|明內地用兵。多有巡按御史。及監軍紀功御史等官。從旁核奏。此亦防欺蔽之一法也。如趙輔從韓雍討大藤峽賊。封武靖伯。?鎮廣西。已而蠻又入潯州。巡按端宏。劾其妄言賊盡。不罪輔無以示戒。輔傳左都督劉聚鎮陝西。孛羅滿都魯札加思蘭等入寇。殺掠數千里。聚與王越反以捷聞。紀功員外郎張謹劾之。謂其報首功百五十級。實止十九級。聚傳許甯鎮大同。小王子入寇。甯等戰敗。反以捷聞。巡按程壽震發之。甯傳廣甯失事。巡撫陳瑤反以捷聞。巡按耿明等劾其欺罔。明傳洪鐘討川東賊。不能擊。馘良民為功。巡按王綸紀功御史汪景芳共劾之。綸又奏鐘樂飲縱遊。致賊自合州渡江陷州縣。鐘傳陳金討王浩八。聽其偽降得逸去。紀功給事中黎奭劾之。金傳亦不刺等入寇甘肅。掠陷堡砦五十三處。巡撫張翼。鎮守太監朱彬。反冒奏首功。巡按成文發其奸。文傳此皆見於各列傳者。用兵固當責成領兵官。勿使人從旁掣其手足。然徒聽領兵者奏報。其誰肯自言畏?。自言敗?。勢必粉飾遷就。以掩罪冒功。有巡按等官從旁奏報。則諸將稍知儆畏。不敢避賊玩寇。此不特防欺蔽。亦隱寓伺察催督之法也。_
禁兵器日知錄|顧炎武|賀編1827|卷七十一兵政二兵制下|王莽始建國二年。禁民不得挾弩鎧徙西海。隋煬帝大業五年制民間鐵叉搭??刃之類。皆禁絕之。尋而海內兵興。隕身失國。元世祖至元二十三年。?中外凡漢民持鐵尺手撾及杖之有刃者。悉輸於官。六月。括諸路馬。凡色目人有馬者。三取其二。漢民悉入官。二十六年。括天下馬。一品二品官。許乘五匹。三品三匹。四品五品。二匹。六品以下。皆一匹。陳天祥傳興國軍以籍兵器致亂行省命天祥權知本軍事天祥命以十家為甲十甲為長弛兵器以從民便境內遂平其後代者務更舊政治隱匿兵者甚急天祥去未久而興國復變鄰郡及大江南北諸城邑多乘勢殺其守將以應之__順帝至元三年。禁漢人南人高麗人不得執持軍器。凡有馬者拘入官。已而?盜充斥。攻陷城邑。至正十七年。命山東分省團結義兵。每州添設判官一員。每縣添設主簿一員。專率義兵。以事守禦。故劉文成有詩曰。他時重禁藏矛戟。今日呼令習?鞞。嗚呼。予視天下愚夫愚婦一能勝予。古之聖王則既已言之矣。__漢武帝時。公孫宏奏言禁民毋得挾弓弩。吾邱壽王難之。以為聖王務教化而省禁防。今陛下昭明德。建太平。宇內日化。方外鄉風。然而盜賊猶有者。郡國二千石之罪。非挾弓弩之過也。誠能明教化之原。而帥之以為善保家之道。則家有鶴膝。戶有犀渠。適足以誇國俗之強。舊唐書鄭惟忠傳引吳都賦而不至導民以不祥之器矣。_
筆記|紀昀|賀編1827|卷七十一兵政二兵制下|宋代有神臂弓。實巨弩也。立于地而踏其機。可三百步外貫鐵甲。亦曰克敵弓。洪容齋詞科。有克敵弓銘是也。宋軍拒金。多倚此為利器。軍法。不得遺失一具。或敗不得攜。則甯碎之。恐敵得其機輪仿製也。元世祖滅宋得其式。曾用以制勝。至明乃失傳。惟永樂大典。尚全載其圖說。然其機輪。一事一圖。但有長短寬窄之度。與其牝牡凸凹之形。無一總圖。余與鄒念喬侍郎窮日之力。審諦逗合。訖無端緒。余欲鉤摹其式。使西洋人作之。劉文正曰。西洋人用意至深。如算術借根法。本中法流入西域。故洋人謂之東來法。今從學算。反祕密不肯盡言。此弩既相傳利器。安知不陰圖以去。而以不解謝我乎。永樂大典。貯在翰苑。未必後來無解者。何必求之異國。余與侍郎乃止。維此老成瞻言百里信乎所見者大也。__　_
籌乾糧練兵丁備軍裝疏乾隆五十年|陝甘總督福康安|賀編1827|卷七十一兵政二兵制下|欽奉　　上諭。據俞金鰲奏稱。聞得從前陝甘兵丁。平日皆預備乾糧。一遇征調。即可剋期起身。自平定準噶爾回部之後。遂因循不復儲備等語。兵丁乾糧。自應平時籌辦。以備緩急之需。如恐有霉朽。原不妨出陳易新。__抵放兵餉。著傳諭福康安即?心妥辦。以復從前舊制。將此遇便傳諭知之。欽此。仰見我　　皇上睿慮周詳。?念邊陲之至意。臣檢查乾隆初年。署甯遠大將軍查郎阿條議。陝甘各營。原有儲備征兵裹帶口糧之制。嗣因平定準噶爾回部以後。日久因循。遂停預備。今荷　　聖明指示。自應妥為籌辦。以復舊規。惟是舊議每兵一名。預備粟米一京斗。白?炒?各十二斤八兩。以為三十日口糧。臣竊以裹帶粟米。如無薪水之處不能為炊。不如炒?一項即可拌食無須炊爨。且設有軍需之事。早則數日。遲或半月。自當安設糧臺。若每兵裹帶一月口糧。計一人攜帶三十斤。以千人合計。即有三萬斤。勢必于軍裝馱載之外。復添輜重。殊形累墜。不便遄行。茲酌擬每兵備貯炒?十五斤。足供半月之糧。令各附近州縣。于倉貯麥石內支給。營員磨炒成熟。并製袋標記姓名。收貯軍庫。仍按季更換。給散各兵。即以抵應得月糧。如有收藏不謹。以致霉變不堪食用者。即著落經管營員賠補。毋許抑派兵丁承領。仍即陸續辦製。出陳易新。源源積貯。設遇調遣。立時帶起程。即倉猝未設糧臺。而征兵亦不虞枵腹矣。但既籌出征裹帶之糧。尤須先有訓練備戰之兵。__臣查陝甘邊地巖疆。原屬重兵所聚。嗣因節次裁移。兼派屯防口外。以致實兵較少。先于乾隆四十六年。遵　　旨議派兵一萬六千七百餘名。近復蒙添兵三千名。現在添營設汛。布星羅。伏念　國家豢養士卒。無論馬步。均屬可戰之兵。惟是兵多貴精。正當于養兵不用之時。挑選訓習。一有調發。即可帶領遄征。尤為預備不虞之計。即以蘭州省城而論。臣標五營額兵三千名。除額外外委及各營字識。均在額兵數內。又有派往口外屯防。其實在差操兵。共二千七百四十九名。加以城守營現兵五百三名。此內城守營兵。分派墩汛。及每日押解遣犯護送糧餉等差。計不敷用。尚須由臣標五營兵內撥協。又自臣衙門暨各將弁署內。均有該班兵丁。統計撥協應差者。共需七百數十名。計此外別無差使可以常行訓練者。已挑出二千餘名。勤加操演。即該班之兵。每日在署。仍可親試技藝。隨時訓練。其堆撥看兵。亦係輪班。下班之兵。每于下班之日。不廢操演。其應差兵丁差竣。仍令歸伍演習。則此數百名。亦屬可以備戰之兵。至于操演之法。臣查向來綠營陣勢。止係兩儀四象方圓各式。此皆傳自前朝。相沿舊樣。平時較閱。雖屬可觀。臨敵打仗。竟無實用。在各營演試之時。明知所習非所用。不免視同具文。飾觀塞責。自不若京營陣式講肄精詳。即如九進十連環等勢。果能演習嫻熟施之行陣。實堪克敵奏功。臣去年抵省後。即仿照京城健銳火器等營陣式。摹送提臣。轉發各鎮。如式演習。改去故套。以收實用。再如演習連環。原為臨陣擊賊之用。乃綠營兵丁。平日演放。帶藥不過數出。藥盡而止。設遇臨敵之時。敵未退而藥已盡。何能制勝。臣操演省標各營。鳥鎗連環。不許拘定出數。惟令多帶火藥演放。其應否停止。悉聽臨時號令。庶平常操演。亦如戰陣之時。積久純熟。可免臨時生?。又綠營施放鳥鎗。均由臂肘。不能擒定鎗靶。有似開弓之勢。過于高仰。以致不能得準。且臨陣之時。未見賊而鎗已亂放。及賊至而藥已將盡。臣嚴飭各營。如法教演。期于鎗不虛發。庶嫻習于平時。不倉皇于臨事。其各兵內習弓箭者。習鳥鎗者。習馬上鎗箭者。令其每日各照所習之技。在本營分操。逢五之期。各營令在一處比試。為小合操。逢十之期。為大合操。除肄試各項外。即操演九進十連環之陣。臣親往較閱。即以兵丁之優劣。驗將弁之勤惰。分別懲獎。雖值寒冬。不令停止。並酌量各提鎮標之大小。令其挑出備戰之兵。自二三千名。以至一千二百名不等。西安將軍標撫標。亦酌定兵數。均照臣標。認真操演。常無間斷。務俾技藝盡熟精嫻。計將軍督撫提鎮各標。共可得二萬餘。其各協營路額兵。多寡不等。今定以兵數在三百名以上者。即挑出一半勤加操演。計又可得萬餘。合之兩省。足有三萬餘。訓練精嫻。一呼即集之兵。註定冊籍。由各營送臣查驗。如有兵丁事故。及技藝生疏者。即行裁汰。另挑補額。仍將各營將弁預為派定。不派別差專意訓練。練兵之員即領兵之員。使將與兵素相嫻習。不致臨時兵不顧將。將不顧兵。並令各營員弁。將部頒行軍紀律教條。時時告誡提撕。俾知臨陣退縮者。欲惜命而不免刑誅。奮勇爭先者。雖捐軀而終膺?賞。庶幾軍律嚴明。人懷果銳。一變綠營怯懦之習。俾三萬人咸成勁旅。至軍興之際。備帶軍械火藥帳房馬匹。均關緊要。在衝鋒陷陣之兵。勢難兼顧。必須另兵經營。俾免分心。亦應早為派定若干。另造一冊。將所管軍械鉛藥。及看守帳房牽喂馬匹各差使。于每兵名下註明。送臣查核。設有緩急。均可按籍而稽。朝調夕發。不虞遲滯矣。__至挑兵入伍之始。尤為喫緊。查綠營積弊。每有年衰技劣。而輒事姑容。亦有出缺挑補幼丁濫數。臣抵省以來。親自驗補。並移行各提鎮。嚴加裁汰。募年力精強之人。毋許徇情濫補。所養馬匹。必須飼喂飽騰。牧放得地。毋許減料缺額。臣不時委員查驗。如有情弊。即行據實嚴參。再查行軍之法。既有勁兵又資利器。乃綠營一切軍械。均非利用。雖年年查驗無虧。仍不免有名無實。即如鎗靶。多係松木製成。外用硃油。徒事飾觀。而木質鬆?。不能堅久。臣前在軍營。所見鎗靶。一經磕擊。即有損壞。當臨陣之時。損壞一桿。即少一鎗之用。且鎗靶火機。製造均不合式。以致兵丁施放。不能合手。臣已另給式樣。妥為製造。並改為榆木不施油漆。期于樸素堅緻。施放便利。又如?位。演放不勤。即易銹蝕。且?手生?。一時不能得準。至弓久張而不弛。豈能及遠。又如刀矛。鑄造不精。鋒鋩挫鈍。何能殲敵。鳥鎗日久不洗。必致火門?滯。豈能擎放迅捷。似此武備廢弛。雖有器械。猶之徒手也。惟有隨時查驗。勤加講習。力為整頓。總期兵精器利。人器相習。庶幾有一兵收一兵之用。至軍行遇雨。事屬尋常。全在雨具製備便于帶。若當乘機進剿之時。或因烘焙濕裝。以致遲?。坐失機宜。去年剛塔在馬家堡之事可為明鑒。臣已飭各營。務將各項妥為備辦。庶免臨時周章。又臣前在川鎮時。各處均有備貯火藥。三年五年不等。出陳易新。自抵陝甘。通查各營。其足備三年之處甚少。加以去年剿賊。復有帶缺撥缺。現在移行各提鎮。查明實貯之數。具覆到日。再行通盤籌酌。另議具奏。謹將臣遵　　旨儲辦征兵。裹帶乾糧。並即挑演備戰兵丁。及整理軍裝器械各事宜。恭摺奏覆。伏祈　　皇上睿鑒。_
練兵陣法疏道光元年|直隸提督楊芳|賀編1827|卷七十一兵政二兵制下|欽奉　　聖訓。教練兵丁。欲期一日有一日之功。一兵有一兵之用。欽此。竊惟人之氣力。日用則強。日惰則脆。按日除常操之外。其提鎮將備千把外委各衙門。即責成各本官。其堆卡撥汛各處所。即責成各隊目。隨時隨處。頻頻訓練。旦暮為之。凡練射。其力在拳。歸正於腕。運用在推。責其正身齊足。左手平推百次。右手如之。兩手合推百次。以三百次為度。回手掌心對面。出手截掌對靶。務要膀平指。取通身之力。練歸左右。截掌自然。拳定腕正。弓力自增。射的有準。凡練鎗。其力在肘。歸穩於腰。運用在託。責其踏步播腰。左手執磚一塊。如舉鎗式。數二十字之久。能以肘定腰穩。可期鎗出無虛。凡練騎。其力在腿。歸重於足。運用在躐。隨處設立馬鞍木架。較常馬高五寸。牢紮鞍鐙。責其以足登鐙。不許攀援。左右上下。又以手據鞍。不許登鐙。左右超距。各二三十次。能得腿足力強。自然身輕●穩。分?抹鞦。騎射自如。至于長矛。乃弓箭兵丁兼習之藝。臨敵眾矛齊刺。只要封閉得力。不須跳舞花勢。其籐牌現操陣式。極其活便。毋庸另立練法。以上各項技藝。固不必使其勞頓太過。亦切勿任其安閒自疲。行之日久。工夫無間斷。自能一日有一之功效也。夫膽有大小。氣有勇怯。均難憑識。似應於精壯之中。再酌以眾擎易舉之法。臣思膽氣生於武藝。而武藝非陣法歸宿。譬如虎離山谷。猶畏犬欺。束之以陣。庶幾出而有節。入而有制。勇者不得獨衝。而蹶怯者不得畏葸而北。我　國家常操大陣。進步連環鎗。最為行軍利用。超越千古。臣愚昧之見。於常操之外。另加以車騎。合步兵連環鎗。三者互相融結。參會大陣。翼前顧後。折衝禦侮。最為得力。竊擬每敞車一輛。倒縛大?二枚。?口向後。用兵倒推而出。平舉車轅。即為?架。別用拒馬椿。以籐牌刀矛鎗箭護之。夾峙?車左右。敵至二百步內外。大?擊之。百步內外。鳥鎗並擊之。五七十步。弓箭合擊之。騎兵五名在後。以備左右衝突。合之押運軍帳火器箭枝。共兵六十四名為一隊。閒時責成各千把。於本管哨內如數挑定。輪流日操一隊。更番演習。計五隊。共兵三百二十名。歸將備一員督練。至六日。合操一次為一陣。臨敵仿積卒星體。五隊站成梅花式。用前三隊擊賊。得犄角之式。為正兵。後二隊接應。為奇兵。遞而增之。五陣為旅。鎮將統之。五旅為軍。大將統之。一兵有失。責在千把。一隊有失。責在將備。一陣有失。責在鎮將。如遇更代。擊鼓為節。以後左隊搶出中隊之前。成銳進之勢。再以後右隊搶出前右隊之前。成斜飛之勢。再以中隊搶出左前隊之前。復成犄角之勢。層層正奇變幻。左右前後顧持。俾整暇有序。若限於地勢。去車用?。兩兵抬打一?。容隊則隊。容陣則陣。疏密有法。南北均能適用。設遇密箐山谷。如鼠?穴中。隊隊間隔。分段直入。層層接應。亦最相宜。此練兵克敵。均能一兵有一兵之實用也。__直隸額兵。三萬八千三百二十五名。按四成挑派。可得兵一萬五千三百三十名。能成二百四十隊。臣到任後。曾與督臣往返札商。先按二成挑備整頓車?刀矛戰弓馬鞍雨具。意見相同。接准覆信。督標已挑備一千二百五十名。現在操演。臣提標中左右前城守五營。曾經挑備一千名。已經演有成式。此次巡閱山永三屯兩協。天津鎮所屬各營。逐處講究。已經挑備一千六百名。再擬飭知河屯協八溝昌平兩營。挑備六百名。并知會宣化鎮挑備一千二百五十名。正定鎮挑備七百名。大名鎮挑備八百名。共兵七千二百名。以六千四百名成一百隊。以八百名作為衝鋒策應。取限來春將器械一切一律整頓齊全。以備不時之需。隨後再趕辦二成器械。再臣謹按宋吳璘郯家彎之戰。用疊陣法。敗敵數十萬之眾。其法以拒馬為限。用長鎗居前。坐不得起。次最強弓。次強弩。跪膝以俟。次神臂弓。約賊相搏百步內。則神臂先發。七十步弓弩併發。次陣如之。俟其疲。則更代之。遇更代。則以鼓為節。騎兩翼以蔽於前。陣成而騎退。謂之疊陣。?戰士心定庶能持滿。敵雖銳不能當也。我　　　聖祖仁皇帝親督大軍。平噶爾丹於昭莫多。大將軍費揚古。及將軍統領博濟孫思克碩岱等。秉承　　方略。分兵三隊。設拒馬椿。步列以待。誘賊萬眾來犯。我兵鳥鎗弓矢齊發。籐牌兵繼之。自未至酉。戰數十合。賊勢披靡。兵皆上馬衝擊。乘夜追殺三十餘里。斬擒殆盡。噶爾丹引數騎遠竄。亦即此法至於大?。更為行軍利器。用以夾峙籐牌拒馬。於古法較為得力。惟大?過重。須用四輪託車。艱於載運。臣思古有車戰之法。霆擊風馳。何往弗勝。山水形勢。今古如一。古以箭弩衛車。今益以鎗?火器。其功更十倍於古。凡市上農間大小輕重車輛。均能隨時隨處購之。今之城守庫貯。皆有五十觔以上百觔以內威遠劈山子母等?。縛置車轅。極其便利。兵多則操三百二十人之陣。兵少則操六十四人之隊。間時操演精熟。使官兵咸知運用。以備戰陣。較之古法。尤為精密也。除常操額存軍器外。謹列陣法車械圖式於左。_
請罷玉田駐防兵丁疏湖廣通志|吳正治|賀編1827|卷七十一兵政二兵制下|我　　皇上念京畿重地。鼠盜竊發。民生未安。　　特諭樞臣確議。作何分泒防守。隨經諸王大臣會議。請　　命樞臣會同該撫詳酌議覆。據稱每旗分住二城。則兵有遷移之苦。創造房屋。則錢糧糜費。所有添設各項。均應停止。獨以昌平等八城而外。若玉田灤州霸州雄縣為衝要形勢之地。應添設章京兵丁及?房等項。奉旨議政王貝勒大臣九卿科道會議具奏。諸臣持論不一。主前議者云應添設。主後議者云應停止。今聞奉有依前議之　　旨。此固　　皇上睿慮周詳。未雨綢繆之至計也。而臣竊有請者。臣惟致治之要。必在安民。安民之道。止期休息。恭繹　　上諭。原從民生起見。則玉田等四城添設章京兵丁之議。其不必者有三。其不便者亦有三。何以言之。邇來畿輔之區。雖常有竊發。不過鼠賊耳。地方有司。苟能?心捕治。自可輯甯。固無煩設兵以擒賊。或以成?大盜。一時難以解散。則必調重兵。發禁旅。始可撲滅。又非藉數十兵可恃以無恐也。不必者一。昌平等八城參領兵丁。既已星羅布。而豐潤開平樂亭。又議增設馬兵。犄角相援。臂指相應。倘衝要形勢之地。遇有寇警。何難協力窮追。滅此朝食。不必者二。況遠近民人。不知為偶爾竊發之鼠盜。不知添設兵丁之多寡。但聞輦轂之下。無端增設四城滿洲兵丁。舉動非細。近畿本自無事。何故駭人聽聞。不必者三。而其所不便於民者。則以新設之兵。兵民未習。遽難浹洽。民以疑而生畏。兵因動而生驕。其勢然也。今玉田等四城百姓。聞添設師旅。將必有紛紛疑慮者矣。　國家承平數十年。一旦使四城老幼。無以自安。一不便也。每城所設防守尉等官。原以督率旗兵。緝拏盜賊。萬一耳目未周。約束不嚴。有如部覆所云。駐防甲兵。與家僕為盜者。雖將該管章京。及該主嚴行處分。而小民已受荼毒矣。二不便也。部覆霸州雄縣灤州城內。原有空地。可?營房。其寶坻玉田城內。無有空地。應於城外築牆立柵。?房居住。雖不佔取民房。未免勞民動眾。且也。地方官吏。保無有借端科詐者乎。安得事事而察之也。三不便也。由斯以觀。玉田灤州霸州雄縣添設章京兵丁之議。本以為民也。而或致擾民矣。揆諸　　皇上愛民如子之心。夫豈相合哉。臣從諸王大臣後。與聞末議。確見此事無益於地方。而將來必有害於民生。是以鰓鰓過計。請將玉田等城議添之兵。亟為停止。以安四城億兆之人心。以培　　神京根本之重地。庶近畿黎庶。各得其所。民氣完固。而盜賊自消矣。_
論兵制|陸世儀|賀編1827|卷七十一兵政二兵制下|人習戰?法令森嚴之時。宜于兵民合。太平日久人不知兵之時。宜于兵民分。及觀鶴林玉露載韓魏公一段。亦言承平時寓兵于民之害。則予之所論。似不為妄矣。__京營莫善于分。莫不善于合。昔漢高祖與韓信論將兵。信曰。臣多多益善。則知多多益善。非韓信之才不能。今京營之弊多。只是無善將兵者統之耳。然假如十萬人為一營。則必須才堪十萬者將之。使十萬人分為十營。則才堪萬人者。皆可以為將矣。更勿拘以文法。使得各自為訓練。而以一文臣知兵者統之。以時巡閱各營。令嚴兵精者獎擢。將驕卒惰者誅之。賞罰既公。士氣自肅。京營積弊自去矣。__京營既分。當使之分屯城外。不可使之聚屯城內。須量地勢。每門一軍。軍三營。為小堡。授以閒田。使自屯種。父母妻子。咸往居焉。死徙無出其鄉。則庶幾心志一而戰守日固矣。__昔人遇端陽節。作龍舟競渡。又令武士射柳為樂。此即默寓教練水陸營兵之意。今人不喻此意。射柳之戲已亡。惟龍舟尚存。僅以為遊觀之資耳。今宜復此法。于端陽日令水營兵。大治龍舟。陸營兵大條器械。所在官司。率通邑縉紳士民。傾城觀覽。水兵盡出沒波濤之巧。陸兵盡馳射擊刺之術。擇其能者。大加掌賚。令通邑之眾。咸出纏頭。則兵有所利。皆思勸進於技矣。推此以往。因勢利導之術。豈獨一競渡哉。__兵家所言。出奇制勝者多矣。言旗鼓步伐者少。出奇制勝之法。虛旗鼓步戈之法。實虛處聰明者可自會。實處非學不可。猶之名物度數。即聖人亦不能生知也。通鑑所載戰攻處。孰非出奇制勝之法。惟旗鼓步伐。所傳甚少。唐有李靖兵法。然不得見全書。今僅存杜氏通典所載。戚南塘紀效新書。是從此書中會通而出。故于旗鼓步伐之法獨詳。讀者不知。以為戚公必有異人傳授。可笑也。__向閱武備志。陣法無慮百數。不能得其要領。心頗輕之。及閱戚少保鴛鴦陣。始知陣法之妙。即吾儒之禮樂。不可須臾離者也。語曰節制之師。又曰堂堂之陣。正正之旗。夫欲稱節制。與堂堂正正。非精于陣法。未足語此也。戚少保紀效新書所載。皆節制之法。其將領不必選絕力絕技之士。凡中材皆可能。所謂勇者不得獨進。而怯者不得獨退也。然絕力絕技之士。軍中正不可少。趙奢曰。道遠險?。譬猶兩鼠?於穴中。將勇者勝。倘遇此地勢奪隘爭險。非堂堂正正之陣所能克也。必於軍中另選突?敢死之將聚為一卒。以應卒然之用。__馬軍使馬力。猶舟師使船力。俱難整齊約束。昔人以連環結馬隊。亦以連環結舟隊。意思大?概同。然連環馬。畏?鐮麻扎刀。連環舟。畏火攻。所忌亦大略相近。在智者善用之耳。__教陣先教隊。教隊先教藝。藝雖一技之微。必學而後知其用。知其用而後可以教士。可以制隊。即如鴛鴦陣。至今稱絕。然其妙處全在隊法。隊法妙處又全在制器得當。設使猶是鴛鴦隊。而以他器易其原器。則隊壞。即仍其原器。而或顛倒其次序。則隊亦壞。原器不易。次序不失。而不知藝法。教習不精則隊雖不壞而無用。故隊者一陣之所由始。藝者一隊之所由始。今人欲存心兵學。慎勿以藝技為可忽也。__昔唐荊川于譙樓。自持槍教俞大猷。一時以為韻事。然其言謂一圈槍之功。至于十年。則亦藝師之言。非大將之言也。蓋藝師之藝雖工。不過一人敵耳。若大將則須通知各藝之情而善用之。蓋藝一也。在一人。則有一人獨用之法。在一隊。則有一隊合用之法。在一陣。則有一陣合用之法。若不能通知。而徒敝精神于一技。則亦藝師而已矣。__火器之害烈矣。歷代之?。不過發以機石。然至元人之襄陽?。則已前無堅城。若夫近代之火器。則始于交趾。而彌甚于西洋。西洋之器。其大者能推數仞之城。能擊數十里之遠。當之者無不糜爛。自有此器。而守者不可為守。戰者不可為戰矣。自茲以往。器之多將彌甚。火之毒將彌烈。生靈幾何。堪此塗炭。嘗欲思一斷絕之法而不得。因念國家既有此器。將憑以為長城。欲盡去之。不可得矣。宜制為厲禁。凡火器藥物之官。皆如天文官世襲。此外不許私習。設火器營于京師。京師而外。不得用火器。諸邊鎮當用者。皆自京師給遣。或四方有寇盜者亦然。事平仍歸京師。庶四方不習其法。不至流毒而已。__古者兵刑皆出于學校。明于五刑。以弼五教。伯夷降典。折民惟刑。此刑出于學校也。在泮獻馘。在泮獻囚。此兵出學校也。惟知學然後可以刑人。惟知學然後可以殺人。此皆王道一貫之事。自後世分兵刑于學校。而兵陣遂屬之于悍將武夫。法律遂屬之于法家酷吏。可慨也。_
車戰|儲大文|賀編1827|卷七十一兵政二兵制下|戚武毅俞武襄皆善車戰。穆宗時。武毅總理薊昌保定練兵。嘗疏曰。薊鎮之地有三。平易交衝。腹內百里以南之形也。半險半易。近邊內地之形也。山谷狹隘。林莽蓊翳。邊外迤北之形也。戰於平原。莫過車。戰於近邊。莫過騎。戰於邊外。莫過步。三者俱備。乃可迭相為用。又三者雖各自為用。然亦必相須為用。故禦衝以車。衛車以步。車以步卒為用。步卒以車而強。騎為奇兵。隨時指麾。其勢蓋兼資也。車之上為女牆。以捍矢石。下有活裙。以出戰卒。如虜以數十騎挑戰。則不應。或虜大勢至五十步。則火器齊發。近車丈餘。步卒於車下出戰。其遠者不離車五步。倦則少休車內。仍以火器施之。更番迭出。如環無端。虜之弓矢馬力。弗能當也。而論變用車六敗之法。尤可謂動而不括。其說曰。臨陣心亂。火藥自焚。一敗也。今置火藥於別車。約以嚴刑。此一變也。往者用車為守。車釘於土。人避於中。虜得聚攻蹈犯。集薪燃燎。二敗也。今用車以戰。行而不止。步卒恃車。出沒其下。此二變也。往者車制不如法。守則不能蔽伍。戰則不能飛衝。三敗也。今之制式。外捍衝突。內衛戰士。戰則與士卒並進。退則衛士卒之後。虜聚攻則不及焚。蹈犯則不能近。此三變也。夫車如王道。大用之則王。小用之則亡。往者兵不踰萬。車不過二百輛。虜數萬騎。四面環攻。小敵之堅。適大敵之擒。四敗也。今用車必十萬或五萬。各開馳道。星碁錯峙。高下原隰。占地十餘里。虜四面環攻。勢分而弱。我面面足以制之。血脈貫通。臂指相應。一營勢危。諸營協救。此四變也。車戰宜平原。而薊多山險。或不能用。五敗也。夫以地就車。地不可移。以車就地。隨地得便。以車塞險。遇險尤利。有如地容數車。則數車為一營。地容百千車。則百千車為一營。隨地為勢。分而不可斷。聚而不可亂。何嘗難於險仄而遂為拘方之器。此五變也。往時無制之兵。人各一心。號令不習。畏敵而不畏將。使之用車。即專恃車以為命。六敗也。今且萬人一心。上下同欲。畏將而不畏敵。有必死之志。不專恃車而藉以為導。此六變也。夫兵法。全國為上。守險。正全國之道也。車營。正守險之用也。三者合練。虜不能衝突。此節制之師也。詔下督薊遼譚襄敏議。襄敏議如武毅指。於是命習車戰。與南兵敵臺之議。互為表裏。而練兵功卒成。薊鎮不舉烽燧者。且四十年。武襄謫大同立功。創獨輪車。用人推挽。翼以步騎。上下山?。拒馬便利。神宗初。大同巡撫李文進上其制於朝。遂置兵車營。命武襄僉書後府。領車營訓練。京營有兵車。自此始。然則武襄之學於趙本學者。固不止得水戰之秘。而武毅製鴛鴦陣。隊長執牌居前。軍士十人分翼於後。五兵長短相雜。攻守互施。變化若神。殆隱括車戰步戰騎戰之法。而用之有偏全。陣之有次第。所謂以奇為正。以眾乘寡。以實擊虛。南北水陸一機也。漢衛青武剛車。晉馬隆偏箱車。唐馬燧車制。古今論兵多祖之。宋李綱欲禦金人鐵騎劄子論之尤詳。其要語曰。古人名車曰革車。蓋冒之以皮。防敵火攻耳。此又與武毅置火藥別車之說互為表裏。惜房琯劉秩輩雅不講其法。而世又以琯秩而并訾之。_
軍器歸營製造疏順治十三年|南贛巡撫佟國器|賀編1827|卷七十一兵政二兵制下|竊惟用兵之要。最重軍器。兵不堅利。與徒手同。諸凡弓矢盔甲火藥鉛彈之類。此三軍性命所係。亦　國家地方安危所關也。設有一件不精銳。臨陣一人失利。則大眾披靡。重大之務。孰過於此。我　朝經制。計兵計餉之時。有額定軍器銀兩。歸藩司與都司設局製造。所用工料。則有部價值。凡各營缺用。則具文申請。悉由督撫批給。以杜冒濫侵剋之弊。綜覈洵不爽矣。然臣抑有慮焉。各省物料。其價值之不齊。不啻霄壞。且造一器。或適於用。或底於精。用力懸殊。明臣戚繼光有云。航海者漁人而造舟者梓人。彼何與於利害而勞苦以經營之。加倍以賠補之。不過苟且塞責而止。此製軍器煉火藥。當任武臣。不當任文臣之明鑒也。況司出納者。其于價值。惟知屢估屢減。以為省一金。則為公帑?一金之用。且為工役杜侵漁之端。不知為工役者。如果懷不肖之心。則雖愈估愈減。止於器具剝削而私侵之數原不減也。若其工料本貴給價不敷。則雖造成器具。總屬無用之物。所謂惜小誤大。其害可勝言哉。據臣之見。莫若以軍器一項。歸營製造之為便。雖有見在軍器。而每年修造。原不可少。況建威銷萌。火藥關係尤重。似應每營額給軍器火藥銀若干。以為修補練習之費。悉聽營官監督製造。分給各兵。每季一送道官稽覈。督撫按臣。不時點?。務期件件完備。件件精利。用過錢糧。即令每年造冊報銷。如或遠出征討。或賊來守禦。則弓矢火藥等項。動費不貲。許另議補給。?將領自造自用。于己之性命得失相關。其為衝鋒克敵之計者。無所不用其周密。必不苟且簡略。徒取完數而已也。伏祈　　敕諭通行查議。原有額設軍器銀兩。相應均派各營。照依兵數。每年支領若干。儻或不足。則搜查何項銀兩改給。與兵餉一同支領。以後盔甲劍戟不堅利。弓矢火藥不齊備者。則其將之才能方略可知。應聽各道官據實揭報督撫按具疏糾參。如不揭報不糾參者。治以徇庇之罪。則武備壯而軍容盛矣。_
選兵論|魯之裕|賀編1827|卷七十一兵政二兵制下|余嘗從事於四方。而見今督撫提鎮之選補兵目者。輒竊長太息曰。此承平忘戰之所為也乎。夫兵也者。儲以備攻守戰陣之用者也。非徒以壯督撫提鎮之觀而已也。乃茲唯軀榦魁梧面宇明晢手足輕颺者是擇。其有進而衡其力之弱與強。按其藝之優與劣者。即曰精選矣。彼烏知夫魁梧者之不便於疾趨。明晢是之多出於驕滑。輕颺者之工巧於規避乎。即力強而藝優者。倉皇之頃。往往以驚懼而莫知其所措。蓋余之閱於是也久矣。然則選之將如何。曰兵貴膽。不貴其皮肉也。兵貴樸。不貴其伶俐也。兵貴福。不貴其黠暴也。兵貴能勞能苦。不貴其言語委婉步趨周折也。何也。膽壯則無畏。無畏乃可以臨敵。性樸則守法。守法乃可以訓戢。相有福則其精神常足。可以久用不衰。雖有時不幸而置之死地。而能轉敗以為功。兵能勞則奉命。能苦則無怨言。奉命無怨而後可以收臂指之效。雖然。是猶選以人者也。不足以盡選兵之道。蓋選兵莫善於選器。必明於選器而選兵之道乃盡焉。人之生也。自二十以至四十者為壯。過此則血氣不能不衰矣。就此壯者而論之。其中長短大小弱強之不同。勢不能齊而一之也。故其用器也。各有所宜焉。得其宜而後用之無不利。大約目晴灼而猿臂鵠立者宜弓箭。身材短小精悍者宜籐牌滾刀。其殺氣蘊結於中而有時勃發於面者宜腰刀手鎗。至於排鎗大刀擋木撓鉤之用。則必老成有力者任之。苟少年健兒筋力未定而使習其藝。則未幾而乏矣潰矣。長大豐偉者而使習圓徑二尺之牌。握短刀跪伏委曲伸縮進退於以出沒於鋒鏑之間。其將能耶。是故選兵要矣。授之器而時以習之。尤不可不精而辨之也。知必於此乎精以辨之者。而後可與語練兵之道。_
五子?說|李紱|賀編1827|卷七十七兵政八兵法下|?始用以飛石。故字從石。自明徐文定公用西洋穴?之法。而軍威之烈。至此而極。其辟易糜滅。雖雷霆不能過也。顧其為器重而難舉。其用法遲鈍而不靈。往往施放未及。為敵所乘。則反為敵用。惟五子?則靈速應手。迭用不窮。克敵制勝。莫之或先焉。其法用好鐵百二十觔。煉至六十觔。然後造為母?。再用好鐵五十觔。煉至十五觔。造子?五。每子?重三觔。母?背開一闕。以子?入之。藥裝於子。五子互換。終日不息。捷於鬼神。舊法?口之上。有實中星一。以定準頭。今於?腰之上。添一虛中星。由虛窺實。其直益準。然火?所擊者眾。非止一二人而已。準頭猶緩而遠近為急。?梢過低。則前高而所及者遠。冒過敵兵。?梢過高。則前低而所施者近。不及敵兵。準頭雖正。究歸無用。今增設梢尺一根。以鐵為之。長二尺一寸。與砲架平。滿尺放之。平及一里。減尺三寸。後低前高。可及一里三分。凡營造尺。五尺為一步弓。三百六十弓為一里。長一百八十丈。每里畫作十分。梢尺低一寸。則?及一里一分。低二寸。則及一里二分。低三寸。則及一里三分。梢低至三分而止。每?用?手五人。一人為?頭。專主扶立母?。擇膽氣壯而目力巧者。膽氣不壯則臨時多倉皇失措。目力不巧則無以定準頭而規遠近。膽氣之壯否。須其人自任。又常以捕賊事試之。目力則須生來巧捷。又令終日料估演試。就平地演之。遙指一木一石。或牆或岸。料估為若干遠。再以步弓量之。是否相合。演至百估百合。而後視法乃精。既估平地。又估不平之地。或近高遠低。或遠高近低。高低既殊。視法即異。演習熟者。許倍食戰糧。令其鼓舞。不時親閱。以覘勤惰。餘四人。止令裝子?火藥。行則二人抬?。一抗架。一負火藥筐。其裝藥之法。亦令演習至熟。每一?。用火藥鉛子各二兩。_
史記通鑑兵事日知錄|顧炎武|賀編1827|卷七十七兵政八兵法下|秦楚之際。兵所出入之塗。曲折變化。唯太史公序之如指掌。以山川郡國不易明。故曰東曰西曰南曰北。一言之下。而形勢瞭然。以關塞江河。為一方界限。故於項羽。則曰梁乃以八千人渡江而西。曰羽乃悉引兵渡河。曰羽將諸侯兵三十餘萬行略地至河南。曰羽渡淮。曰羽遂引東欲渡烏江。於高帝。則曰出成皋玉門北渡河。曰引兵渡河。復取成皋。蓋自古史書兵事地形之詳。未有過此者。太史公中。固有一天下大勢。非後代書生之所能幾也。__司馬溫公通鑑。承左氏而作。其中所載兵法甚詳。凡亡國之臣盜賊之佐。苟有一策。亦具錄之。朱子綱目。大半削去。似未達溫公之意矣。_
城守篇|魏源|賀編1827|卷七十七兵政八兵法下|仁人不問伐國。書生不足譚兵。而守圉之制。兼愛者詳之。專城之名。守土者居之。道非同儻忽也。事非必將帥也。用非必亂世也。以救人。以衛民。兵者不得已而用之。故言攻不如言守。作城守篇。__守備上_豫備不虞。善之大者也。不備不虞。不可以師。故董安于之治晉陽。可謂備之於平時者也。顏真卿之修平原。可謂備之於幾動者矣。沈璞之繕盱眙。抱真之實澤潞。則以其衝要而備之也。宋祖襲清流關之徑。金人出饒風關之背。失於間道而未備之也。勿因敵遠而忽之。如弦子之玩郢。勿因地險而恃之。如姜維之輕魏。備之如何。一曰城。二曰池。三曰城之內外。__城所以衛民也。守城之法從攻城之謀而生。虞仰攻。則高壘以衛之。虞直攻。則厚築以衛之。虞其迫於垣而隳靡也。則隍池以衛之。虞其遠於隍而憑陵也。復陴睨以衛之。故欲善守。必明善攻。惟知患者能捍患。古者公輸墨翟。恒相反而相師。城之善者。一曰險要。朔方受降。涼州和戎。拓地千里。不假戰功。种營寬州。復完廢壘。玠移合城。釣山爰徙。此之謂據險。魏勝海州。城枕孤山。庭芝守揚。敵瞰平山。皆拓重城。包之內環。或浚溝渠以限馬。或瀦塘濼以陷敵。或沮三海以衛郢。或種榆林以制騎。此之謂設險。一曰基固。基固必根深而土實。開土及丈。或得石。或得堅土。皆可為勝重之本。浮泥鬆沙。必墾令盡。試觀掘井者然。一層沙。一層泥。最下必有黃土。至於基址廣厚。必較其上所載者倍之。乃久而不圯。一曰堅厚。金世宗取虎牢土以築汴城。及蒙古攻汴。受炮所擊。惟凹而已。是之謂堅。朱序鎮襄陽。序母韓氏謂西北角當先受敵。於其角斜築二十餘丈。賊攻西北。潰。便固守新城。是之謂厚。一曰形制。宋藝祖築京城。取圖以進。用御筆塗之。如蚓曲焉。命依式修造。及蔡京改營。擴為方城。金人來攻。植砲四隅。一砲所擊。應聲摧墮。然後知藝祖之遠見也。唐肅宗時。武威九姓商胡反時。武威大城中有小城七。胡據其五。判官崔稱以二城兵拒之。旬日而平。則又重城之利也。__濠所以衛城也。濠之得失。城之全毀係之。故築城必鑿池。池有三宜。一宜深。深不易填。約以三丈為度。如淺則令內外居民。凡築室燒磚。聽於壕取土。官府工作亦如之。民有輕罪者。罰推土數車。內培城腳而免之。諺云。池深一丈。城高十丈。池深及泉。城高觸天。是臨深益以助高也。二宜闊。闊不易越。約以十丈為度。底闊半之。以城上銃彈得及其外岸者為得中。太遠則銃力不能及敵也。沿岸多栽盤根宿草以固之。防善崩也。三宜暗?。有暗?則不易偷渡。法於池底十步鑿井。深闊皆丈。及泉為度。復外引河流。內洩城潦以益之。又暗表淺處。以便遣兵渡擊也。是之謂重淵。三者濠事備矣。若其山城地勢不可以池。距城二丈。掘坑高卑。或錯石條以拒衝梯。又或冬月囊沙列柳。汲水灌之。一夜凍厚。堅滑莫上。功約易守。此之謂重險。其有溪河遶城。可通舟楫者。則與樹椿木於水上。不若伏鐵杙於水際。蓋利器不可以示人。故有形者賊易防。無形則賊必墜__城之外則敵臺宜備。堞垣宜備。牛馬牆宜備。暗門宜備。敵臺者。以殺敵為義也。不能殺敵。則如勿臺。臺之制。貴長出不貴橫闊。大石厚砌其前面。所以捍蔽也。虛其左右而空其中。以梯上下。層各竅之。以施火器。以便瞭望也。其孔內狹外闊。以便左右取准也。各臺相距。不宜太近。近恐對放神器。自擊其城也。更不宜太遠。遠則矢石無力。不能及敵也。凡敵攻城。但顧上擊。不虞?攻。轒轀木轤旱船之屬。皆防上而不防下。守城者每無如何。則任其挖掘。若有虛臺之制。左右夾擊。則兩臺之間。雖守垣無人。賊亦不敢登矣。城堞亦名城垛。以躲身為義也。不能躲身則如勿堞。堞不宜太高。高則擲石無力。堞口不宜太狹。狹則礙於擊賊。今之為堞者。高與肩齊。口僅容肘。皆不可用。如欲用之。宜於堞內各砌一基。高闊二尺。則可固堞。可擊賊。可憩卒。又必各留懸孔。賊遠則堞口瞭之。銃矢射之。近則懸孔視之。隨機禦之。我可捍賊。賊不能傷我。則禦之易矣。凡懸孔之磚。先為灣胚以陶之。既成而甃用之。若夫牛馬牆者則在城外與濠上。凡濠之岸。不拘寬狹。狹即丈許。寬不踰倍。其濱為牆。磚石隨便。每雉一大銃眼。每過五步。則一中銃眼。距地三尺。每眼上各為直縫。三寸高二寸闊以便瞭視。再上三尺。一小銃眼。寬止一寸牆脊用尖石銳磚以制之。賊對濠。則小銃擊之。賊眾。則大銃擊之。賊登牆。則大斧火棍一擊而墜之。或一時收歛不及。或昏夜難辨。不敢開門。則避難之人。牛畜之屬。皆暫於牆內以避之。城與牆為依。牆恃城為命。緩急相助。進退有衛。施之無濠之城。尤見其力。此劉琦所以勝於順昌也。守禦已堅。始可出奇用詐。以戰代守。以禦解圍。則莫要於暗門。暗門之制。潛視出入便處。鑿城為門。外存尺餘。臨時方穿。內施排柱鐵木相撐。或賊初至。營陣未整。或暮夜乘賊不覺。或賊攻城初息。或賊圍久已怠。潛出精騎。銜枚襲擊。勝不遠追。賊疲自逸。仍於城上多積磚石。防敵犯門。急擊勿失。是為暗門。亦曰突門。藏於九地之下為暗。動於九天之上為突。暗門防奸細之逸出。突門防敵人之襲入。慎之哉。__城以內則城路宜備。內濠宜備。巷戰宜備。保甲宜備。儲峙宜備。凡城之內。多留磴道。半里一座。以備緩急。磴各一柵。嚴司啟閉。一防賊登。一防怠卒。凡城之內。皆設內濠。深廣制度。與外相當。外岸周遭。亦作垣牆。賊即入城。尚有內防。互相夾擊。賊必敗傷。昔睢陽之圍。賊於城外築重濠木欄以守。張巡亦於內作濠以拒。此之謂也。有嚴城。有內濠。始可言巷戰。巷戰之法。許逵行之於樂陵。使民築牆。高過屋宇。圭竇其下。一丁竇內。餘皆入伍。設伏巷中。洞開城戶。賊果大至。火施無所。兵加無處。旗舉伏發。擒斬無數。蓋拒之城外者上也。然數賊入城。而闔門鼎沸。亦不可不防也。縱不能按巷盡備。而近城要路。必不可不嚴戒以陷敵也。至於守土之法。可通行之平日與臨時者。惟保甲與積儲。保甲之制。以兵法部伍其民。凡審丁查賑詰盜。皆賴以行。而施之城守尤急。以肅號令。以均力役。以稽奸細。以慎火盜。保甲行而儲積亦易矣。積糧莫便於令民自積。蓋輸之於倉。顆粒亦有難色。貯之於室。雖崇墉誰不樂從。但使家有蓋藏。何虞有警無備。然儲積非特粟也。臺城之閉。公卿以食為念。男女貴賤。並出負米。而不備薪芻。及後壞尚書省以為薪。徹薦剉以飼馬。又不備魚鹽。久之人多身腫氣急。死者什八九。是則薪宜備。芻宜備。鹽宜備。匈奴圍疏勒。絕其城外之汲澗。北魏圍虎牢。穿地道以洩城中之井脈。則水宜備外。此更有醫匠技藝必用之人宜備。兵器火器木石灰油必用之物宜備。__守備下_兵法曰。軍無糧食則亡。若乃賊無輜重。擄掠為資。彼已先犯兵家所忌。我將斷其乳哺以死之乎。抑將借兵而齎糧乎。欲籌堅壁。必先清野。凡清野之法有五。一曰清五穀。秦人芟麥桓溫潰。趙犨徙糧黃巢躓。寇準瘞穀敵兵畏。惟輔焚粟金師匱。于謙空倉強寇悴。然或諭之而不信。令之而不從者。一則城中積貯無所。一則官府假借堪虞也。必給城中官地或寺觀以為囷積。令自典守而自糶易之。官不過問焉。其般運不盡者。而後官糴入之。粟有入城無出城。則以米易錢。鄉民便。以錢易米。城民便。飽我飢敵。一舉三便。如迫不及。甯從焚瘞。二曰清牧畜。凡擄掠之最便者。莫如牧畜。不煩運載。驅之而去。未交一兵。已飽敵欲。是以李牧嚴堠入保。而胡不窺邊。陳俊輕騎收掠。而賊自散走。近城則入城聚之。遠城則堡壁收之。施諸邊塞。尤為要策。三曰清芻草。敵恃馬以強。馬恃草以食。守邊將士。每秋月草枯。出塞數百里。縱火燒荒。劉仁恭以之制契丹。思摩以之待薛延陀。若夫西夏元昊之於遼。則且退師三舍。每退輒赭其地。遂以誘敵取勝矣。若夫金人據牟駝岡之芻豆而汴京圍。于謙空近郊之牧廠而敵騎退。則芻茭峙積。尤易遺敵。往事可鑒矣。四曰清水泉。敵所資者。非草即水。秦人毒涇上流以餒晉。隋將藥境內泉以病虜。劉錡毒潁困敵師。毒草困敵馬。五曰清廬舍。清郊場。凡近城三丈內有屋者。賊或內伏以仰射。或取梁柱為雲梯。或順風延燎。或乘基起堙。此皆不守之城也。嚴下令撤之。急則燬之。凡濠外里許。皆宜曠野。有村落。則敵得而據之。有臺塔。則敵得而瞰之。有土阜。則借以填濠而礙砲。有豐草溝渠。則敵可隱匿。其有大樹及竹木囷積者。皆攻城之具也。或除或禁。或運入之。有水筏在百里外者。暫移小港而隱匿之。違者以軍法治。五者行而野清矣。我能害敵。而敵無以害我。則先為不可勝矣。雖然。城之所衛者有限。而郊野村落之不可盡衛者無限。則所以犄角分錯。各自為守。非堡寨莫尚焉。__守禦上_守禦之具既備。宜籌守禦之人。大端有三。曰定號令。嚴禁約。廣方略。號令之要。先一事權。守土官為主。居中調度。餘分四面。四隅各設正副。以丞倅紳士為之。小事聽其處斷。如旌旗號令有不便者。必稟主守。毋得擅易。政出多門者敗。法令不行者敗。次安鄉民。土木之變。于謙奏凡兵皆出營郭外。毋得示弱。郭外之民。皆徙入內。毋令失所。凡避亂入城之民。有親者依親。無親者官為設處。男女毋雜。各從其伍。鄉民既多。宜防奸細。防之之法。立柵壕外以詰之。分門出入以別之。親識保領以核之。然後分汛地。聚則難周。分則易守。則段落不可不明也。孤則易折。眾則難摧。則眾志不可不和也。然後擇賢能。有十人之能者統十人。有百人之能者統百人。有千萬人之能者統千萬人。是得一人。則得千百萬人。失一人。則失千百萬人也。柔懦者不為長。昏愚者不為長。暴橫者不為長。執拗者不為長。奸私者不為長。志不奮發。力不強健者。不為長。一隅稍疏。三方失守。可勿慎也。然後編丁壯。計其貧富。以定多寡。使富民無丁而有丁。貧民無食而有食。則均而無怨也。堞三四人。少亦二人。更番宿食。各近其居。則勞而不困也。然後給守具。計城若干堞。計守具若干事。按地而給之。餘置城樓。以備不時之需。有神機火器。勁弩堅盾。於阨要而備之。凡人夫各記姓名於堞。各識其處。而以時演習之。如此則號令定矣。禁約之宜申者數事。禁訛言。禁方士。恐其煽眾而洩情也。禁茶坊。奸人謀議多在茶坊者慮酒後洩言耳禁寓店。禁夜行。恐其藪奸而誨盜也。禁吹響器。舉表竿。恐其應賊而亂耳目也。禁妄動。禁呼噪。恐賊驚我而乘之也。禁擅離汛地。凡門柵臺堞庫獄中營遊營奇營戰營。各止其所。離一步者斬。所以壹眾也。禁擅入汛地。恐賊諜托藝販以覘探也。禁私啟門竇。禁私酬賊語。禁私啟賊書。有犯者斬。尤軍法所必治也。守既固矣。乃可以禦。禦之方略曰。具犒賞以鼓士。共甘苦以固眾。謹斥堠以備警。設墩臺內設望樓遠鏡厚偵諜以審敵。選死士為親兵以彈壓。設更番之遊兵以策應。屯阨要之外兵以犄角。凡賊來攻。則人各保堞。有警輪守。無警輪巡。傳食而迭宿。各止其處。凡便利皆貯之。將熱以澆敵也。石各以類積之。可大摧而小擊也。灰之以瞀其視也。樓櫓泥之以防其爇也。雉置楮墨以備緩急也。時而邏之以稽其疏佚也。誅信而賞必。所以作其氣也。凡賊之攻我也。有七乘。晝夜疲勞乘我憊。曠日持久乘我怠。風雨晦冥乘我忽。矢竭砲稀乘我乏。堞單坡平乘我隙。失火驚擾乘我急。聲東擊西乘我不意。此七乘者。城之存亡。不可不備也。凡守城之術。心欲一。氣欲壯。力欲逸。足欲定。聲欲靜。如同生而共死。則其心一矣。知攻難而守易。則其氣壯矣。守里不如守丈。守丈不如守尺。愈遠徒勞。愈近得力。十步而外。毋虛矢石。則其力逸矣。賊攻東南。我備西北。遊兵四應。守兵勿易。各死其所。毋離五尺。甯我致人。不為人致。則其足定矣。聲亂斯號令不聞。聲譁斯心志不肅。聲擾斯賊人得計。手示目語。毋囂其氣。夜惟更柝。晝惟旌幟。則其聲靜矣。凡賊之屯城也。以逸待我勞。以飽待我飢。以堅忍挫我銳。以優游懈我備。聲言解圍。以安我意。聲言增兵。以奪我氣。乍動乍靜。以疲我志。緩進散衝。以耗我力。築壘增柵。以老我智。我惟一定示以不憒。撤圍勿喜。疾攻勿惕。示怯勿進。歸師勿躡。約和毋信。詐釁毋利。忽退毋懈。久持毋斁。有待援毋出奔。奔必死。援必生。__守禦下_聞之善守者如環。使敵不得其間而入焉。敵詭有萬。守豈一端。其道賾殽。不厭詳參。請極情變。知者觀焉。防莫重於門。槎其外。以備敵之焚也。坑其內。以陷敵之乘也。縣板其上。以誘敵入而使為禽也。凡門之制。宜備火攻。故竅其扇以出銃槊。則攻者不敢前也。羊侃守臺城門鑿扇為孔出槊刺賊池其上以溜水。則火者無所施也。鑿城上近門處為池橫長與門等上闊底窄形如簷槽橫開七孔臨時灌滿水如閘洩此滅火上策亦羊侃法若火已然。則提甕缶而擲之。或囊糠沙而溼之。或益薪月城。為火池以隔之。皆所以備急也。毋徒石砌土填。以自塞而張敵也。防莫多於堞。防堞之法。溼氈絮而懸之。以蔽矢而制火也。但防賊鉤竿或多懸刺木。或外架浮籬。防潛襲而梯登也。竹編牛皮而鑿其中。出內矢而捍外射也。隨攻所向而布幔張之。則矢石衝車不能壞也。若壞及堞。則木為女垣而輪推之。所以代堞也。若壞及城。則急柵而拒之。勁槍弩以守之。否則益火以絕之。急築偃月城以翼之。內掘深濠以備之。則敵莫能害也。門堞既固。乃專防奸。凡奸之生也。有內外被圍者。當先安其內而後及其外。賊至而甘心從逆。賊入而乘機劫奪者。窮民之患也。開倉而廩之。授戈而使之。則窮民效用矣。北門之管。以仕而危。維州之壘。以嫁而啟。汝州之城。以版築應募而潰。是內應之奸也。擇親信以任之。加外鑰以固之。則內應塞矣。圍守既久。人無固思。一夫下縋。眾心危疑。或嫌釁於我。或貳敵居奇。是離畔之奸也。單激燕劓即墨怒。鄩縱反間降兵疑。則離畔止矣。嚴失火之令。備救火之具。防火藥。防草場。所以杜變也。獄者變之藪。庫者劫之招。徑竇者賊之媒。所以除?也。奸之外至非惟諜詗也。有詭冒焉。有潛襲焉。有詐誘焉。欒乘婦車入曲沃。蠻衣敗卒陷犍為。暉效蜀幟敗景崇。賊稱中使入幽州。是之謂詭冒。雪入蔡州。霧破夾塞。則乘晦冥而襲之。歲首破秀容。元夕奪崑崙。則乘令節而襲之。梯倚城外華州危。十六騎入隆德破。宋王德禽姚賊事則乘不備而襲之。是之謂潛襲。佯退而實進。已去而復來。聲前而掩後。求和以緩備。偽降以納間。是之謂詐誘。令嚴可以杜冒。備密可以防襲。持重可以制詐。雖然。敵之外攻者。非惟陰謀也。有顯術焉。顯攻之術十有二。曰土山。曰磴道。曰填壕。曰雲梯。曰木驢。曰地道。曰撞木。曰鉤竿。曰蟻附。曰?石。曰火攻。曰水攻。距之之法。曰外山既臨。內山應焉。曾樓增高。明制其巔。或則地道。潛引彼土。陷不能立。陰制其下。此拒土山之法也。囊土積柴。將蹬以登。我潛投蒿。雜以松明。因風火之。彼積必傾。此制磴道之法也。填濠之攻。或草包土。擲者如雨。或推輪橋。中實薪土。且薦且覆。遂渡莫禦。若是捍之。火藥為主。星擲發。敵敗而去。此制填濠之法也。雲梯飛空。上施溼氈。多載壯士。翼以轒轀。薪土隨之。填塹遂前。則如之何。曰度其可焚。火箭是宜。或則鑿垣。三木並施。一鉤一距。一則燎之。若皆不制。必謀地池。通隧蓄乾。潛焰勿?。重必偏陷。鼓?急隨。其焰亙天。積尸如坻。此制雲梯之法也。或為撞車鐵裹竿首逐便移徙伺梯撞之梯高既敗。乃創木驢。蒙以生革。十卒一車。徑造城闉。俯?且鋤。城?於隍。矢石莫加。則如之何。曰。束葦實脂。岐如燕尾。縋而燒之。立燼可俟。革溼或阻。更以冶爐。鐵汁篩之。若并萬珠。穿厚徹堅。潰炙須臾。雜以膏油。烈?必俱。則制木驢之法也。或作絞車施鉤索四輪可以挽重俟攻具逼城則以長竿舉鉤索拽而入之上攻既窮。俯攻復敗。乃謀暗道。鑿土為窖。角鳴地中。牆傾垣壞。則如之何。曰。以山制山。以坑防坑。繞城多坎。伏甕而聽。其聲空空。掘塹以迎。颺灰煽煙。若鼷遇熏。客知有備。計輟不行。則制地道之法也。城攻既鈍。將謀女垣。爰撞爰鉤。蟻附?傷。四者各施。主人倉皇。則如之何。曰。客若撞木來者。宜以鉤竿割之。繩斷木墜。計不得施。客若鉤竿來者。宜以推刀制之。曲刃外向。長柄下垂。迎刃而隕。以銳為宜。若拒蟻附。其道多端。繩鉤上挽。錐板下搏。轉石擂木。如雨循環。急則重斧。斫其近攀。遠則蒺藜。刺馬礙轘。若拒?石。以柔制剛。張幕結網。布桔囊糠。障以牛革。補其壞牆。此拒四者之法也。敢問火攻則如之何。曰。火之來耶。或以高車。加鑊於罏。炙炭沸油。積薪助噓。得水益焰。樓燔可虞。宜下溼沙。泥漿與俱。或束松竿。權膏焚櫓。利用鐵鉤。以斷其炷。若療已及。水滅則宜。或筒或袋。以熄為期。撲緩則殆。毋悔噬臍。此待火攻之法也。敢問水攻則如之何。曰。水之攻耶。必城庳窪。繕版窒竇。勿為魚蝦。急募善樴。載鍬乘划。銜枚夜出。決堰囊沙。敵壘潰亂。急擊無譁。此待水攻之法也。問者曰善。__制勝上_攻者為客。守者為主。勝在守乎。攻者生地。守者死地。勝在攻乎。曰。勝無定在。制勝在人。援不可恃。守不可恒。凡破軍禽敵之道。先在自治。弔死問傷。所以恤下。積薪誓死。所以厲士。鬻財犒軍。所以勸勇。託神設誓。所以固眾。設像朝闕。所以激忠。誅除反仄。所以伸威。聲言援至。所以安困。開門出擊。所以壯氣。此制勝之本也。出如脫兔。動如發機。此制勝之術也。其術如之何。曰。邀其歸路而截之。誘其近城而取之。佚能勞之。飽能飢之。靜待動暇。__鎮卒佚制。困險而制之。犄而角之。援而結之。圍而解之。敵將能識之。敵矢能取之。褘扼爽於三嶺也。桓蹙休於夾石也。清河之禽明徹也。京口之困兀朮也。知歸路之可乘矣。詡之弱弩誘羌也。宮之偽降陷操也。雄之設伏間尚也。錡之浮橋濟敵也。知詐誘之可用矣。佚而勞之。其術有二。夜鼓嚴隊。若將出擊。及旦乃寢。伺怠忽出。備夕攻晝。備晝乘夕。更衝迭突。不令休息。此之謂明擾。或募死士。效敵衣號。乘怠劫營。因風縱砲。電起奮殺。電止則寂。驚與同驚。睡與佯睡。呼散嘯聚。如萬如一。暮往曉返。東出西入。疑鬼疑神。無聲無跡。此之謂暗擾。飽能飢之。其術有二。敵有糧艘。募鑿沉之。敵恃囷積。伺間侵之。輜重禽之。火藥焚之。此之謂明害。毒其水泉。以渴其人。毒其草芻。以飢其乘。囊土量沙。以揚其聲。以之謂陰害。雖然。不可以不靜也。守陴靜坐。徐城莫測。雞犬無聲。順昌逐北。巷斷夜行。刀斗寂默。譁則易驚。靜無不克。雖然。不可以不暇也。臨敵倉皇。躁則可乘。灑門欲掃。強敵歛形。飲博澶淵。解衣新亭。其外有餘。何機不䶮。雖然。不可以不佚也。毋失飲食之節。無絕人馬之力。無肆寒暑之極。請言其要。番休迭息。彼竭我盈。厥勢相百。雖然。不可以坐俟也。漢阻興勢爽不前。唐扼虎牢夏兵邅。玠保大散巴漢全。蜀失陰平成都覆。燕亡大峴滅廣固。幽棄榆關胡馬牧。不守采石侯景祝。縱敵渡河金捧腹。無悔噬臍。無忘蟻築。舍易即難。前車屢覆。雖然。不可以株守也。善守者守郊原。不善守者守城垣。奇正相輔。如環無端。何處可偏師令牽顧。何處可遊兵絕餉路。何處可伏兵摧半渡。步騎屯外。分據要害。城與相應。敵受腹背。抄糧掠樵。困久必敗。布圍陳宮困於邳。慕容離城卒全棘。永援彭城而不入。元景守隨而分卒。雖然。不可以孤恃也。楚非包胥郢都覆。趙非信陵邯鄲蹙。史慈告急於平原。崧女突圍於州牧。虛聲應和者不可恃。鄰不知兵者不可恃。解糾者不控拳。救鬥者不搏撠。批亢擣虛。格形禁勢。守陴聞之。銳氣百倍。表裏夾攻。坐收其弊。雖然。不可以久困也。可恃者己。難恃者人。求援莫應。非奇曷生。廉范形之以緩而圍解。耿恭詭之以神而圍解。虞詡示之以眾而圍解。田單火攻以牛而圍解。皇甫火攻乘風而圍解。劉琨胡笳悲嘯而圍解。光弼地道陷營而圍解。張巡詐走破敵而圍解。郝昭死守力戰而圍解。趙襄間其與國而圍解。陳平間其後宮而圍解。勾踐間其謀臣而圍解。華元劫其主帥而圍解。曰。然則識敵將之法如之何。曰。射之以書。以觀其取而告也。嘗之蒿矢。以矢盡故以觀其走而白也。急選善射。中之勿失。是殪一以當百也。請問矢真盡如之何。曰縛蒿為人。夜縋之城。敵爭射之。其矢盈坑。或則垣內張蓋往回。敵疑主將。發矢蝟來。因資於敵。其巧莫階。__制勝下_問曰。若夫荊揚之國。半皆瀕水。踐山為城。塹江為池。則守岸重於守城。水戰急於陸戰矣。敢問守之如何。曰舟師可以進。可以守。東南之師。趨三齊者自淮入泗而上。趨河北者自汴入河而上。舍舟登陸。尚得半利。趨關中者者自河入渭。徑至長安。水陸並進。可以全利。此皆以舟師進者也。塞建平之口。使自三峽者不得下。據武昌之要。使自漢水者不得進。守采石之險。使自合肥者不得渡。防瓜步之津。使自盱眙者不得至。此皆以舟師守者也。扼江之城。不過十郡。十郡之要。不過七渡。其中形格勢禁。扼吭枕背。譚兵攬圖之士。類能道之矣。請言舟要。大勝小。堅勝脆。順風勝逆風。順流勝逆流。防淺。防火。防風。防鑿。防鐵?鐵杙。以閩船遇倭船。如以車碾螳者。閩船如城。倭船如艙。大海相逢。鬥船力而不鬥人力。此以知大之勝小矣。以粵船遇閩船。如以石破缶者。粵材皆鐵力。而閩材僅松杉。風濤相衝。材枯者一撞即碎。此以知堅之勝脆矣。韓世忠以海舶敗金兵虞允文以海?船沉敵舟孫曹劉盧之爭。劉裕盧循順風者得天助。逆風者失事機。可以知乘風之利矣。春秋吳楚之爭。從水戰者楚常勝。從陸戰者吳常勝。可以知上游之利矣。雖然。鄱陽之戰。敵艦高大。我難仰攻。明軍縱炬而燼之。此以小勝大。脆勝堅者也。吳越之戰。敵得風勢。傳瓘引舟佯避。侯敵過而回舟揚灰以敗之。此易下風為上風者也。梁陳之戰。敵順流而東。直趨建康。侯瑱徐出蕪湖躡其後。敵舟反風而自焚之。此易溯流為上流者也。若夫淺之為患。則御舟膠沙。鄱湖幾危。然岳平楊么。預置草筏以塞港。迫敵走險。而遂禽之。吳攻交州。乘潮挑戰以偽遁。俟敵舟潮落礙杙而後乘之。則可以淺致敵也。風之為患。世傑颶覆於?門。金師濤捲於唐島。然海舶之制。兩頭設柁。東風西馳。南風北馳。占驗有定。無適不宜。是可以人備風也。火之為患。以孟德之強而敗。世忠之智而敗。徐道覆之譎而敗。或乘風烈而火之。或乘無風而火之。海艦無風不能動或分步兵夾岸而火之。然?山之戰。海舶皆塗泥。而火箭不爇。河陽之戰。鐵竿拒油艇。而須臾自燼。是可以計禦火也。中流失船。一壺千金。與其死戰於舟上。不如陰制於舟下。與其破敵之卒。不如破敵之艘。則鑿患甚焉。然或艙用夾板。或底置鐵釘。或募善泅以護舟。則亦備敵之沈我也。若乃敵進欲距。敵走欲禽。或橫鐵?。或舟輪。繫樹沉石。伏椎扼津。非皆斷水之計歟。欲破鐵?暗椎者。宜作大筏乘以先之。椎著筏去。大炬後隨。長木權油。鎔鐵斷維。若跛笮聯艨艟者。宜募壯士。披鎧進攻。綆則斧之。薪油以從。艦斷隨流。焚溺蔽空。若破篾石礙淺者。宜令善水。潛以銳刀。籠解水漲。順流莫膠。此又防敵之斷水者也。請言舟制。曰八輪船。厚板五槽。中有八輪。其上三桅。柁樓後橫。順風使帆。逆風轉輪。帆索藥浸。雨火不侵。周以生革。捍矢衛兵。狼牙釘底。用防奸人。攻守皆用。風濤不驚。曰樓船。重列女牆。戰士憑之。?矛穴弩。砲車外施。濕氈生革。禦火是宜。周環如壘。可戰而馳。牙旗金鼓。大將之威。無風難使。多則非宜。此皆用以統率者也。曰。火輪神舟。形如海艘。生革障矢。上下三重。?輪激水。中層刀釘。機關以俟。下艙伏卒。?疑神鬼。募泅善櫓。破浪如駛。佯敗爭泅。空舟以委。踐機觸刃。精卒驟起。火器四發。檣隊披靡。曰鷹船。兩頭俱銳。不辨首尾。竹板密釘。?窗出矢。進退如飛。順逆可使。多其櫓槳。水戰可恃。曰漁船。材簡用巨。出海最諳。每載三人。一槳一帆。一以統護。任意往還。隨波上下。敵莫我覘。此皆用以哨探者也。曰蒙衝。多張生革。用障矢石。篙師在內。弩槍是衛。但取神速。乘其不備。空見船行。曾驚入渭。曰無底船。士立兩舷。旗幟壯觀。誘敵競入。溺死無算。又或三舫。聯為一貫。中實?虛。浮板易謾。夜戰誤敵。功倍事半。曰走舸。舷立女牆。多槳如飛。壯士徑進。絕流出奇。或火或挑。急遁勿疑。此皆用以掩襲者也。__曰子母舟。長餘三丈。前為巨艫。廣實藥薪。後艙內虛。小舟藏之。使風齊驅。抵彼火發。後舟則逋。曰聯環舟。舟分二截。聯以環鉤。外視若一。徑趨敵舟。前冒鐵釘。載砲實油。釘撞於敵。環解鉤抽。砲火擊之。後去前留。此皆用以焚敵者也。曰沙船。調戧使風。三桅五桅。一日千里。大帆長馳。增以舷柵。江海是宜。曰鬥艦。形如樓船。其制稍遒。外牆內柵。伏弩重矛。上無蔽覆。死士環周。衝陣陷敵。克壯援枹。曰遊艇。有舷無牆。多槳迅櫓。虞侯用之。回轉陣伍。計會進止。不失啟處。此皆用以戰敵者也。焚敵莫如火。碎敵莫如砲。砲或自震。以筏易船。水不可沉。風不能顛。堅架量高。審敵測竿。暗表識之。遠近直弦。舟處筏後。布障筏前。敵莫我測。望之如垣。賊近發之。齊聲震天。外摧內圉。施必萬全。此用以自守者也。若乃飲馬天塹。欲渡狐疑。宜用浮橋。枕席過師。大艘數十。巨笮之。試諸上游。移置敵磯。夜釣量江。謀士堪師。此用以濟水者也。舟艦繕矣。必練水師。水師二要。一專號令。二重募練。號繁則淆。令紛則雜。編什五舟為一?。哨官領之。兩哨為一司。分總領之。三司為一部。部將領之。旗皆同色。異鑲異號以別之。舟各一總管。專其責成而悉鈐束之。凡舵工必擇膽而練者。如臨戰股粟。必亟易之。此之謂號令。募練之法。因其漁丁而用之。因其老商而用之。因其鹽徒而用之。因其蛋戶而用之。其?用也。或泅鑽敵舟而溺之。或夜抽艘隊而覓之。或蓄燧潛發而燎之。或鐵綆繫舟而拽之。或出奇載砲而擾之。或冒險伺間而偵之。或達信圍城而應之。或齎蠟請援而致之。其入水也。敵密列星椿。則遇而鋸之。敵張網綴鈐。則先觸以竿。俟其舉網而過之。其招致也。或懸重賞而購之。或投金大江而試之。此之謂募練。水師習矣。宜備水器。自守之器四。或帆。或衣。或?。或騎。水軍之命制於帆。帆制於火。必熬晉石蜂脂礬水以淹之。竹箬繚索。皆以此浸之。再乾而後用之。則火箭火毬不能燎也。人不習於水。衣不宜於水。或瓠片為甲而礬淬之。編以?雁翎而浮之。則皮囊木罌不能及也。水底潛伏。閉氣為難。宜屈銀?而三管竅之。上二塞鼻。而一口含之。使氣自相呼吸。而水不能入也。腎與足心。謂湧泉穴入水如火。水族望之。厥來為禍。上漆椰瓢以護之。下裹漆絹以蔽之。則無光而可免也。藤為水馬。腹大如囊。四足橫出。?尾俱昂。前後遮浪。中藏乾糧。漆布為轡。手援以行。短橈冒鐵。可戰可杭。此所以備不虞也。攻敵之器六。或火。或鉤。或竿。或鏢。或豆。或油。火箭力猛。過步數百。箭勁帆薄。虛射無益。宜近鐵施竹叉以留之。欲辟濕。則筋纏而漆固之。是曰火箭。敵近十步。箭遠非宜。焚帆焚柵。火抓是資。圓木陷刃。空中藥施。火孔六七。倒錐寘之。臨敵亂擲。釘入帆桅。或高或下。釘著火隨。是曰火抓。桶可受斗。半實硝磺。薄沙覆之。火碗中央。溫灰焙炭貯碗內平置沙面此臨時方置者加蓋微扃。輕擲敵艙。火激藥發。迫不及防。以暇出奇。急則自傷。一擲則碗傾而火出藥發敵不及返擲我舟故臨用時必輕裝速擲恐火動藥然也是曰火桶。更有噴筩。二尺?篁。纏以繩麻。柄五尺長。層藥一餅。數層迭裝。餅用硝磺樟腦松脂雄黃砒霜製成餅中留渠以拴藥線實築虛發。十丈莫當。遠粘檣帆。煙發食皇。是曰噴筒。此皆火攻之器也。__更有火而水發之者。蜀之石油。入水不熄。造藥作團。借火器力。一發四迸。篷隙艙側。敵備不及。水沸愈熾。更有火而逆風發之者。江豚之性。逆浪逆風。煆灰煉油。硝硫助功。狼糞艾肭。并焙則同。逆風愈勁。神焰鬼工。此則火攻之奇器也。明流賊劉七等舟泊狼山蘇人獻計火攻藏藥及火於?水中發之名水老鴉其制未詳火藥不備。火攻不及。則如之何。曰有鉤鐮焉。或割其繚。或鉤其舷。物微用便。利輕以彎。有撩鉤焉。三鋒一柄。左鉤右漉。或撈首綴。或鉤帆幅。梢固鐵堅。萬拽不曲。有潛置水中者焉。或距或鉤。嚴禁勿泄。賊艘徑撞。碎於銳鐵。此鉤之利也。賊劉七等泊狼山有獻器如鳥喙者持入水以喙鑽船機自旋轉船透可沉有鐵鏢焉。升桅斗而擲之。船頭船尾。乘高則駛。體重利下。巨鐵細尾。中舟必洞。中人必死。勢難多人。技習可使。首重二斤徑寸尾徑二分長七尺全鐵為之敵舟若近。我高彼小。鋼頭竹尾。得力為巧。擲之如雨。敵眾雲擾。首重四兩尾長七尺此大小鏢之利也。拍竿之制。施於樓船。上置巨石。轆轤貫焉。層樓百尺。六竿相聯。壯士數百。層環其巔。發之碎敵。態羆莫前。撞竿之制。施於戰艇。堅木冒鐵。敵艦莫近。迎之立碎。摧陷無並。此竿之利也。以人制人。用巧出奇。雞白兼油。擲以瓦磁。風濤簸掀。足滑不持。油板易火。縱風乘之。又聞錢瓘。擊吳狼山。己船篩沙。豆灑敵舷。戰血所漬。僵仆相延。又聞倭寇。掠舟過吳。鄉民憤追。泥潑其轤。我躡草履。倭顛不扶。奮前殪之。枕尸滿塗。此油豆沙泥之利也。雖然有要焉。勝於敵之不及知。敗於吾之不能祕。我以制敵。反為敵制。浮橋攢鉤。拒非不善也。岑彭預知。縱焚橋鉤而述兵敗。竹籠沙石。遏非不密也。昭達預知。潛水斫籠而嶺賊潰。吳人禦晉之計非不力也。鐵?截船泄而不免大筏火炬之燒。杜禦晉之謀非不智也。桔?擊船。彰不免長歧棖之拒。功以密成。謀以泄危。微乎。危乎。智者慎之。_
山路連環三疊陣法說|李紱|賀編1827|卷七十七兵政八兵法下|余既以海操舊圖。斟酌變化。定為八圖。又念廣西多深山。鳥道羊腸。古法難用。因昉宋將吳璘疊陣遺意。為山路連環三疊陣。變一為三。倍三為六。賊施一鎗。我放六鎗。賊始回鎗。我已進步。似可制勝。考吳璘疊陣法。每戰以長鎗居前。坐不得起。次最彊弓。次彊弩。跪膝以俟。次神臂弓。約賊相搏至百步內。則神臂弓先發。至七十步。彊弓併發。次陣如之。見陣以拒馬為限。鐵鉤相連。俟其傷則更代之。遇更代。即以鼓為節。騎兩翼以蔽於前。陣成而騎退。諸將始猶疑之。璘曰。此古束伍令也。諸君不識耳。得車戰遺意。無出於此。蓋戰士心定。則能持滿。敵雖銳。不能當也。今按山路逼仄。難施拒馬。猺獞土苗。亦鮮馬匹。拒馬可以弗用。即長鎗亦非山路所宜。戰每以五子?在前。每?一尊。以籐牌十名護之。如賊至一里之內。即放五子?。如賊從?出。近在百步之內。則籐牌?手讓出。山路則用山路連環鎗陣。其法以兩人為一疊。肩隨雁翅而進。三疊為一層。前一疊。二人伏地放鎗。第二疊。二人跪膝放。第三疊。二人立放。三疊六鎗齊放。放訖時。每疊二人。左人左旋。右人右旋。直至隊末。第二層六人。進行一步。照前放鎗。放訖。退回。三層以後俱同。每隊大旗一桿。健卒二人。?手五人。護?籐牌十人。鳥鎗每層六人。五層共三十人。每層之末。督戰紅旗二人。鼓手一人。大共五十人為一隊。每兩隊為一路。更番代進。每代亦以鼓為節。凡山路多者。數路並進。大將居中一路。前用五子?二尊。籐牌二十人。以攻勁賊左右。?路裨將領之。前用五子?一尊。籐牌十人。或三路或四五路。直抵賊巢。勒令出降。敢或抗違。毀巢洗穴。如須暫退。即將大旗?手牌手撤回每隊之後。以後為前。望本營緩緩而退。其鳥鎗五層。三十人隨於隊後。倘敵有追兵。照前按層放鎗。惟不用進步。即以漸退歸。不至奔北。此法不惟廣西。凡南北多山之地皆可用。而南九省尤宜。惟前一層伏地者。必用交鎗。交鎗者。前有雙岐。可支於地者也。_
曲端論|全祖望|賀編1827|卷七十七兵政八兵法下|宋史臣之為曲端立傳也。求其一二卓犖可紀之功。寂寥無有。其纍纍者。跋扈逃遁之狀而已。而猶以張魏公之殺之為非辜。且謂南宋不振之故。自殺端始。斯誠不解其何見。吾歷考南宋以來紀載。而知端之為人。亦小有知兵料敵之長。而剛愎而不仁。忮刻而自用。尤不樂同列之有功名。并不顧國事之有急難。此其所以再起再蹶。而卒之殺其軀也。方宗留守之用為經略也。其時關隴六路。雖已鄰於強寇。而所在義兵?野。民心尚未忘宋。端任事以來。聲稱蔑如。而志在并軍。性復怯戰。婁室自龍門渡河。曲方遁矣。鄭驤死矣。王潰矣。唐重死矣。同州再破再敗矣。端無一旅之赴。而誤張嚴於鳳翔。使之輿尸。罪一。擅斬劉延亮。罪二。聞鳳翔長安議恢復。欲撓其功。擅斬鳳翔將劉彥希。罪三。又殺長安將張宗。罪四。王庶制置六路。端不受命。八公原之戰。飛書止諸帥會兵。而逍遙?化。罪五。以金人過河。散渭南義兵。罪六。席貢以師會王庶。端又阻之。罪七。廷安之急不救。王庶來奔。反奪其印符而謀殺之。罪八。使部將并王軍。罪九。兼帥鄜州而不救。罪十。其間祇有清泥嶺之一捷。而又出自吳玠之功。然則誤關隴之事。至於四裂而不支者。端為禍首。而當時莫之能問也。迨魏公以中樞開府。倚其宿將。而朝中頗以前事為疑。於是以百口保之。遂有都統制之命。其所以湔洗之者至矣。然而李彥仙困陝州。則不救。吳玠戰彭原。則不救。皆以幕府之檄促之。而端之遷延不至。聽其或死或敗者如昨也。臣節至此。可謂無復人心者。使以司馬穰苴之法論之。專殺固誅。失律亦誅。慢令固誅。負恩亦誅。端之所堪平反者。果安在也。吾又聞築壇拜端之日。魏公咨詢方略。端言見兵八十萬。須斬其半。方得其半之用。見周氏涉筆信斯言也。則雖杜郵之戮不足以蔽其辜也。然世之所以訟端冤者。則以富平之師。端言之而中也。斯在當時劉吳諸將。亦皆有斯諫。但魏公此役。亦別有苦心。是時行在失守。乘輿飄泊。鎮江之勝。雖足使兀朮膽落。而淮上之軍。留連未去。魏公懼其復有渡江之舉。遂大出師。由同華鄜延以擣其虛。而兀朮果由六合西行。以援陝西。劉子羽王彥之諫也。魏公以為東南事急。不得不出於此。斯言也。執干戈以衛社稷之心。如將見之。川陝雖挫。而東南遂高枕而無事矣。中興聖政記。以為魏公非不知五路兵將之情未通。非不知三年養力之期未滿。而心憂屬車之清塵。然則其蒿目犯手而為之者。固別自有為哉。至史家言魏公嘗詐張端旗以懼敵。是尤誣妄之甚者。婁室以孤軍恣行三輔。未嘗一挫於端。則其旗固不足以張吾軍而寒敵人之心。使果懼之富平之役。端本以轉運在軍。婁室不畏也。自是而後。三戰於和尚原。一戰於箭筈關。一戰於仙人關。皆吳玠也。再戰於金州。皆王彥也。一戰於饒風關。則吳王之合軍也。二將皆萬人敵也。誰肯冒端名者哉。是特野史附會之談。而續通鑑者無識。竟采入之。晉鄙之客。造謗信陵。固不足致詰也。且夫李光弼之?朔方也。誅張用濟。余玠之蒞蜀也。誅王夔。古來丈人之嚴軍律。未有不懲悍帥而可以期成事者。吾謂魏公下車即當暴端之罪。尸之三軍。以示不用命之罰。顧乃計不出此。而猶欲收其桑榆之效。吾知其無能為也。及其誅也。以幕府治一部將。不能著其應有之讞。而於區區文字之間。誣其指斥。又坐以謀反之名。責以部下張中孚趙彬之叛。是則端所不受也。求其罪而不當。反令死者得以有辭。是則魏公之失也。聖政記曰。端死。頗為時所惜。然議者謂端不死。一日得志。逞其宿憾。搖足而秦蜀非朝廷之有。雖殺之可也。是有以誅端之心矣。嗟乎。魏公之精忠。足以貫日。而短於才。故累舉而累蹶。其蒙謗於陝中也以曲端。其蒙謗於淮上也以劉光世。不知不殺曲端。陝中之軍令不肅。不罷劉光世。淮上之軍氣不揚。雖有才十倍於魏公者無以成功。陝中之敗以輕敵。淮上之敗以失人。是才之短也。有明之人。疏於攷古。襲宋史之唾餘。而極詆魏公。甚至比曲端於岳飛。則真愚而妄者也。__　此篇論御將之失可為淵鑒故錄之_
書平渝事略後|黃中堅|賀編1827|卷七十七兵政八兵法下|余少與峻亭先生交。知其曾大父念陽公。當魏閹亂政日。吾郡以公忿殺緹騎。撫臣毛一鷺怒甚。疏請屠城。公為委曲周全。使合郡生靈。得免於禍。而公亦卒以正直不容於時。以是歎公之德為甚盛。而初未知公之優於將略也。甲午孟秋。其嗣孫一韓。出公所記平渝事實。屬予校。而謀重梓焉。乃益歎曰。公之才真足以大有為於天下。而惜其時之不盡用也。公本儒者。軍旅之事。非其所素習。乃受任於倉猝之際。而能勘定禍亂。所向有功。其忠義奮發。鞠躬盡瘁。固不待言。要非撫御合宜。有以深得將士之心。不能然也。今讀公所記將士本末。蓋上自同列。下及部曲。外而夷士。內而義民。苟有一日之勞。一端之善。莫不表而出之。其稱物如權衡。而憐才如珠玉。噫。持此意以待士。其孰不思奮。宜乎驕者畏法。惰者效力。疑貳者輸誠。而用命者益樂為之死也。然兩將位均權敵。最易互生嫌隙。從來疆場之事。未有不由此敗壞。故公於下東道尤推功揚善。極調劑之苦心焉。占云師克在和。傳曰范宣子讓。其下皆讓。晉國以平。數世賴之。渝事之成功。非公之克讓。實克致之哉。然觀當日。事權不一。議論日紛。論功行賞之間。公蓋有不能自行其志者。此書之作。所為惓惓也。嗚呼。向使公秉國鈞。必能賞罰信明。以鼓舞豪傑之心。天下事何不可為。又使其主一二封疆大獄。必能議功議能。為國家愛惜人才。豈忍深文周內。至自壞其長城哉。夫以公之才而不克竟其用。且使之侘傺以死。詩云。人之云亡。邦國殄瘁。嗚呼。又豈獨公之不幸也耶。__　_
書握奇經後|盛百二|賀編1827|卷七十七兵政八兵法下|握奇經云。天地風雲。龍虎鳥蛇。四為正。四為奇。餘奇為握奇。此十九字。相傳以為本於風后。其法為六十四陣。中十六陣。四方各八陣。四隅各四陣。居中者握奇也。四方東為龍。西為虎。南為鳥。北為蛇。即曲禮左青龍。右白虎。前朱雀。後元武也。西北為天。乾也。西南為地。坤也。東南為風。巽也。東北為雲。艮也。山出雲也。八宮所以定位。李衛公云。天地風雲。本乎旗旄。龍虎鳥蛇。本乎隊伍。無他義也。四方為正。四隅為奇。或易之。蓋奇無定形。無不可也。居中之兵倍四方。四方之兵倍四隅。所以居重馭輕。此八陣之體也。又法地軸十二陣居中。天衡十六陣重列居兩端。天前後?八陣。前四居右。後四居左。地前後?十二陣。前六陣居地軸前。後六陣居地軸後。風雲各四陣居四隅。天地之前?為虎翼。風從虎為蛇蟠。後?為飛龍。雲從龍為鳥翔。地軸取其鎮靜。天衡取其運動。?者以陷敵決勝。風從天。雲從地。取其不測。蛇取其固繞。鳥取其突擊。此八陣之用也。再分之。則天地風雲為體。龍虎鳥蛇為用。天風虎蛇為陽陣三十二。地雲龍鳥為陰陣三十二。又有遊軍二十四陣。如偃月形者。居於後焉。不在八陣之內。與前所稱之八陣。名同而取義則別。此武侯所傳。然漢常以立秋日肄孫吳六十四陣。是古有之。非武侯創為矣。至有所為變八陣。經緯八陣。又後人增衍之者也。其大要則所為致人而不致於人。先為不可勝。以待敵之可勝。欲簡不欲繁。欲易不欲難。不虛內以役外。不重本以輕末。居者常平。更番休息。四頭八尾。觸處為首。隊間容隊。陣間容陣。人間容人。而遊軍尤為至重。故皆矯健不羈之士所為。立非常之功。御之亦宜以非常之恩也。徵之於傳。邲之戰。士季帥七覆於敖前。故上軍不敗。不虛內之意也。繻葛之戰。先偏後伍。先偏衡也。後伍?也。城濮之戰。胥臣蒙馬以虎皮。先犯陳蔡。鳥陣之類也。狐毛狐偃以上軍夾攻子西。蛇之類也。欒枝曳柴而偽遁。原軫郤溱以公族橫擊之。風雲之類也。要之奇正而已。奇正相生。循環無端。孫子九地篇云。善用兵者如率然。率然者常山之蛇也。擊首則尾至。擊尾則首至。擊中則首尾皆至。桓溫觀武侯夔州八陣曰。此常山蛇勢也。一言而盡其妙矣。或者以常山為直陣。握奇乃方陣。譏溫為妄談。真不知而妄譏者歟。宋王德用帥真定。帝遣使問邊事。對曰。常時賜諸陣圖人。皆守死法。緩急不相應。以至於敗。願不以賜人。是則然矣。然此乃用圖之罪。而非圖之罪也。神明變化。原不滯於規矩。而由規矩以生。猶之有一定之八風。而後無定之風可得而驗。周髀之言句股也。曰句三股四弦五。有人執此法。以為句必三。股必四。弦必五。施之算術。一步不能行。而因咎周髀之誤。豈不冤哉。杜氏通典言兵詳矣。初不及握奇。且曰。龍虎鳥蛇。徒有其說。只恐難教。然八陣之法。部分奇正而已。杜氏乃證之以實事。是善體握奇者杜氏也。其曰難教。蓋為後人之變八陣及經緯八陣。支離煩碎。與簡易之旨相反者言之耳。李靖之六花十二陣。杜氏詳載之。非出於八陣而何。若夫八門九宮三奇此聖人所以神道設教。漢藝文志兵法四種。本有陰陽家假鬼神以為用者。然而天時不如地利。地利不如人和。不明握奇。人事已失矣。何暇及他。世人專以八門九星三奇言握奇。此其愈神而愈晦也夫。_
書蘇文公用間後|魏世傚|賀編1827|卷七十七兵政八兵法下|蘇子之三敗不易矣。三軍之事。不用間不能成功。用間則三敗不可試。然則間終不得用乎。吾謂用之之道有三。三者何。吾習其人矣。吾知其心。又知其才之足以濟。夫然後其人可用也。道一。吾有大恩於其人。人願為吾死。吾用之。道二。吾知其人之才。吾不可以知其心。吾可以制其父母妻子之死命。是其勢可用也。道三。故曰用之之道有三。非三者則不可用也。雖然。誠欲用此三者。其道一而已矣。曰試之。試之之道有二。二者何。吾知其人之才矣。吾不深知其心。吾試之。置之於色貨。觀其動否也。置之於刀鋸。觀其變否也。吾知其人之心。吾不深知其才。吾試之。乘之以不可設。以觀其能應。窘之以不可措。以觀其能中。故曰試之之道有二。非二者。則不可試也。雖然。其所以試之者。一而已矣。一者何。隱是也。吾隱而試之。彼其人不知吾之將欲用之也。夫然後間可得也。_
桂林陣法序說|李紱|賀編1827|卷七十七兵政八兵法下|宗留守授岳忠武以陣法。忠武乃謂陣而後戰。兵法之常。運用之妙。存乎一心。蓋精於變化爾。非薄陣法為不足學也。陣非徒為飾觀而已。必有陣而後坐作進退之法明。必有陣而後金鼓旌旗之心習。必有陣而後行間容行。隊間容隊。進不患其擁擠。退不憂其蹂踐。止以陣為營。行以陣為隊。進以陣為攻。退以陣為守。用兵之道。無時而可離乎陣也。余來撫廣西。始閱操於城之西南。止列方陣。麤習進止。伏念我　國家以神武定天下。而余官以撫軍為名。陛辭之日。　　聖諭諄諄。留心武備。因檢昔年所蓄海操舊圖。斟酌去取。別為陣圖一冊。授中軍官使習之。為陣凡九。一曰二龍戲珠陣。我師眾而兩面圍敵者用之。二曰五行六花陣。我師寡而四面受敵者用之。三曰六疊進步陣。見可而進。以逼敵者用之。四曰六疊回鎗陣。知難而退。整眾殿後者用之。五曰三才陣。即常山蛇舊法。後倚山而前對敵者用之。六曰風雷捲地陣。敵既敗而追奔者用之。七曰九宮八卦陣。即天星積卒黃帝握奇之法。統屬大兵於平原曠野。當大敵者用之。此陣為諸陣之主。雙分外八隊。直引而前。即為二龍戲珠。合外八隊為四。合中四隊為一。即為五行六花。排鎗前進。即為進步。連環?隊居中。即為夾鎗。?合外八隊為四層。合中四隊為二層。即為六疊。左四隊張左翼。右四隊張右翼。中四隊橫列於中。即為三才。以馬隊在前。餘隊齊進。即為風雷捲地。所謂一以貫之者也。八曰天圓地方陣。亦即九宮八卦之法。以二隊當一隅。方折如矩。虛四正以開門。凡安營者用之。以上諸陣。行軍之法略備。又念廣西多山。每勦捕猺獞土苗。必在深木密箐鳥道羊腸。古法難以概施。昉宋將吳璘疊陣遺意。創為山路連環三疊陣併授之。蓋演習半歲。然後領旗之士。莫不心知其意。因具劄子以操練諸法奏聞。恭請　　皇上訓示。伏蒙　　御翰批陣圖一條云。朕血來留心陣法。覽所奏大概是。又蒙　　御批全劄子云。如此留心武備。朕實嘉之。欽奉　　天語。益加鼓勵。踰年而撫標將士。坐作進退。無不閑習。未幾。奉總督直隸　　命。將舍此以北。因為之圖。又繫之以說。尚冀諸將士始終勉習毋忘。以備　國家之用。且俾繼此任者。倘不遺芻蕘。或有采焉。_
武侯長於將略論|鄭與僑|賀編1827|卷七十七兵政八兵法下|陳壽志三國。謂武侯將略非所長。後世詩人。遂有只合南陽作臥龍之說。余謂此非通論也。余嘗過隴西。見武侯屯兵舊壘。及自蜀入祁山故道。歎長於將略者莫武侯若。按天水以南。有江自鳳縣兩當而來。至略陽。折而入蜀。名曰嘉陵。水勢奔騰。若高屋建瓴然。武侯由此江輓蜀粟以供軍食。停舟略陽之口。結寨祁山。為進取之計。勝則直搗南安。東收省會。開關而臨鄴郡。有如探囊取物。老瞞成擒。根本已定。東吳芥子。直須一舟之旅。順流而下。可以了當吳儂。此武侯量敵而進之。全局有如此者。設有不利。兵馬登舟。提帆南下。瞬息千里。司馬懿雖欲追奔逐北。萬萬難前。以此地原無舟楫。並非戎馬之所得施其長也。此又武侯量敵而退之。全局有如此者。進退兩有所據。所以師出必由祁山。蓋王者之兵以正勝。詭道非所尚耳。詎意天不祚漢。典午奸猾。甘受巾幗之辱。令全蜀之眾。欲進不能。不得不為左次之計。語云。天命去漢。孔明留之而不足。信然。豈戰之罪哉。陳壽遽以不嫻將略少之。謬也。余身經其地。詳考形勢。特著此說。以見成敗論人。多爽其真。我故曰非通論也。_
演陣餘論|李紱|賀編1827|卷七十七兵政八兵法下|一演陣先演領旗。凡營伍定制。每隊大纛一桿。領兵五十人。一纛所領。分十小旗。五人為伍。中以一人為領旗。繫小旗於背。餘四人。坐作進退。悉依領旗。故演陣法。先令將弁教千把。千把教領旗。每日止率領旗操演。領旗演熟。再教全隊。蓋人少則易於指授也。__一演陣先熟行列。務令每行相距五尺。乃為行間容行。如演鳥鎗。連環進步。已放鎗者。隨身往後旋轉。中間不致擁擠也。五尺不必弓量。此行領旗與彼行領旗。橫手相接。中間所空。即是五尺。__一陣內鳥鎗。最為要緊。凡執鎗裝藥。夾繩揭蓋。舉鎗照把。俱要演至得心應手。甚至心手相忘。乃為熟練。稍有不熟。則臨時倉猝。顧此失彼。或裝藥過多過少。或夾繩過短過長。或未裝烘藥。或未揭引蓋。無論上把。即求其一響。亦不可得矣。兵丁演鎗費藥。家居無事時。即將空鎗演習。務令熟練。至演陣時。放則齊放。止則齊止。如未放之時。走火先響。或既止之後。手鈍後響。提出教場之傍。跪閱全操。操完釋放。再犯者杖。三犯者革。__一立賞格。凡兵丁有留心陣圖。明習進退變化之法。足代將弁指揮教演者。守糧陞戰糧。戰糧陞馬糧。馬糧陞外委把總。外委把總給親丁守糧一名。__一兵丁須習單刀。南方多山。若兵行山谿之間。深林密箐。伏莽潛發。左右逼近。弓箭不得施。鳥鎗不能放。別無短兵。唯腰刀為人人所有。故平素須教演單刀之法。同一刀也。明刀法者一可當十。不知刀法者十不當一。余在廣西。始教軍中學習單刀。凡餘丁挑守糧。守糧挑戰糧。戰糧挑馬糧。鳥鎗弓箭而外。必兼單刀。未習單刀者。一概不取。半年之後。撫標能單刀者千有餘人。單刀不必別演陣法。即用籐牌舊陣。惟弓箭手必帶插袋而舞。鳥鎗手必負鳥鎗而舞。其法俱用一手刀法。蓋弓箭手須空左手護插袋。鳥鎗手須空左手護鳥鎗也。_
籐牌撒星陣法說|李紱|賀編1827|卷七十七兵政八兵法下|籐牌蓋昉岳忠武麻札刀遺制而為之者也。忠武在潁昌。兀朮以勁軍逼郾城。其軍重鎧。貫以韋索。三人為聯。號曰拐子馬。官軍不能當。武穆戒步卒以麻札刀入陣。勿仰視。第斫馬足。一馬仆二馬不能行。官軍奮擊。遂大敗之。今籐牌入陣。亦專斫敵兵馬足。顧其入敵陣。勿仰視。非有籐牌護其身。不能入也。南方多山。利用步戰。又弓弩鳥鎗。宜於遠。不宜於近。宜於平原。不宜於山谿。若方圓曲折。無往不宜。必用短兵。短兵之技。籐牌為善。余至廣西。繙閱籐牌舊陣圖。其第八圖曰。聚守散殺。心甚喜之。疑即宋將張威撒星之法。比至閱操。乃甚不然。宋史威本傳云。威守荊鄂。多平川廣野。以為是騎兵之利。鐵騎一衝。則步技窮。蜀中戰法不可用。乃以意創為撒星陣。分合不常。聞鼓則聚。聞金則散。敵兵至則聲金。一軍分為數十簇。敵人隨而分兵。則又鼓而聚之。?忽之間。分合數變。敵人失措。然後縱擊之。以此輒勝。少時讀史至此。以為施之籐牌為宜。閩中工用籐牌。每遇閩中老將退卒。必訪之。莫有知其法者。先侍郎公有僚?曰洪獅山先生。嘗為余譚國初事云。順治十五年。有族兄旅寓鎮江。適海寇入犯鎮江。城中官軍。悉出城拒賊。族兄與居民並派出登城守陴。因得縱觀戰事。云。官軍出城。陣於江口。江中海寇巨艦抵岸。遙聞掌號聲。寇蟻附而上。集於沙洲。約數千人。通為一圓陣。四面籐牌皆外向。若聚數千牌為一牌。兵隱不見。官軍馳馬往衝。將近百步。鞚馬引弓射之。矢不能入。寇屹然不動。官軍鳴金徐退。復鼓而進。乃前衝射。寇仍不動。如是者三。寇陣寂然。徐聞其陣中擂鼓甚急。約十餘聲。寇一齊吶喊。分為五陣。官軍方愕而視之。其中陣復擂鼓。五陣齊吶喊。分為二十五陣。其中陣復擂鼓。各陣吶喊。分為無數陣。睇視之。則皆五人為伍也。散如亂星。飛奔而來。官軍射之不中。遽薄我陣。徑斫馬足。箭無可施。馬驚刀傷。望城則奔。寇隨以入。城遂陷。余曰。此即張威撒星陣也。蓋海上猶有傳其法者。今陣圖有聚守散殺之名。而其法則已謬矣。因昉其意。別為新圖。授中軍官俾演之。其法以六百二十五人為一營。一營分為五軍。分軍一百二十五人。每軍又分為五隊。每隊二十五人。中軍一隊。守備一員主之。輔以千總二員。大纛二人。金鼓三人。牌十人。挑刀十人。居中督陣。二十五人常聚不散。餘四隊。各用百總一員。牌手二十四人。前左右翼各一軍。後左右翼各一軍。每軍各用牌手一百二十五人。每軍亦分為五隊。前後四軍。各以把總一員。百總四員主之。初合陣時。中軍居中。前左右翼二軍環抱於前。後左右翼二軍環抱於後。共為一圓陣。牌皆外向。以禦鎗箭。外一層牌手伏地。二層跪。三層以內皆立。使牌挨聚而上。眾牌混成一牌。名曰渾天陣。如敵兵用騎來衝。敵不至三十步內。俱不得動。屹然靜守。以挫其銳。俟敵一再衝後。中軍擂鼓。一齊吶喊。變為五陣。名曰五星陣。陣定時。中軍再擂鼓吶喊。每陣散為五陣。共散為二十五陣。名曰小撒星陣。陣定時。中軍再擂鼓。再吶減。每陣又各散為五陣。俱五人為伍。前左右翼五十陣。向前奔殺。中軍二十五陣繼之。後軍五十陣又繼之。如後有敵兵。則後軍回兵向後。左有敵則向左。右有敵則向右。名曰大撒星陣。如敵騎驍勇。第一次徑衝至三十步內者。中軍即擂鼓變陣。如敵騎持重。衝至三十步外即復退回者。務必俟彼衝至三次。然後變陣。一以挫彼兇鋒。一以蓄我銳氣。所謂彼竭我盈也。凡敵騎兵用弓箭者。照此應之。或敵係步兵用弓箭者。亦照此應之。如敵用馬上火鎗火?。及步下火鎗火?者。敵至一里之外。即擂鼓變陣前進。蓋五子?。百子?。可及一里。且火?非牌可當。故須分隊速進。地近則?無所施。隊散則鎗不能中也。每遇敵。先以游兵數十騎當敵。衝至敵陣前百步而旋。左右分歸本陣之後。蓋游騎衝至敵陣之前。敵必施放兵器。即知是用弓箭。是用鎗?。如係弓箭。按陣不動。如係鎗?。即擂鼓變陣。散隊速進。凡散皆以鼓。凡聚皆以金。鳴金一遍。則大撒星陣聚為小撒星陣。鳴金二遍。則小撒星陣聚為五星陣。鳴金三遍。則五星陣復聚為渾天圓陣。張威舊法以金散以鼓聚者。將以疑敵也。今則悉如常法。_
行圍訓練疏|岳鍾琪|賀編1827|卷七十七兵政八兵法下|竊查川省營伍廢弛。急需整頓。臣自金川回省。即奏請立法整飭。務求實效。荷蒙　　俞允。通飭遵行在案。今已二年有餘。督提兩標。并城守營官兵。係臣與督臣策楞親加訓練。已有起色。其鎮協各營。均不時檄飭勤加操練。臣復與各該營官兵。請領季餉赴省之便。隨時考驗。較之從前。亦覺漸有起色。然不過技藝嫻熟。步武整齊而已。而細察其行走步驅之間。率多軟弱。不甚精悍。蓋由兵丁平日溺於便安。不習勤勞之所致。今思所以整其頹靡。練其筋骨。使之強健。則莫若行圍之一法。查向來直省督撫提鎮。均有行圍之例。每歲於秋冬之際。舉行二三次。所以習勞苦而勵士氣。法至善也。臣前在四川提督任內。亦曾舉行。甚為有益。迄今三十餘年。不但並未舉行。即以行圍之法詢之標員。亦茫然不識。殊非整飭戎行之道。臣受　　皇上殊恩。畀以封疆重任。凡有益於武備。無不悉心籌畫。務期實效。今臣擬於本年冬三月內。農功已畢之時。查照往例。於成都附郭。擇不近田園。依傍山阜之地。不過一百餘里。帶領官兵。前往圍獵。往返數日。親加訓練。教以分合進退之方。安營住宿之道。俾馬兵馳騁行間。嫺其騎射。步卒奔走原野。練其足力。先期申明號令。嚴束兵丁。不許騷擾。務使兵民相安。如此勤習。歲行三次。率以為常。則兵丁習於勞苦。自必日加精悍。馬步技藝。自必日見純熟。且使習知分合進退之方。安營住宿之道。士馬強而有度。行陣暇而能整。誠於邊省營伍。實有裨益。_
行軍策略|湖廣提督俞益謨|賀編1827|卷七十七兵政八兵法下|一探哨。　山內平原。地勢不同。戰陣行兵亦異。山內險阻萬狀。或懸巖絕澗。一線之路。灣曲窵長。或兩傍深箐。或亂石叢雜。或坍溪斷橋。或茂草蓬蔽。或深溝陷泥。無地不可伏兵。無路不可邀截。若哨探不明。誤入其中。既不能用眾。又不能施巧。雖云兩鼠鬥於穴中。將勇者勝。我之將士。未必人人皆勇。難以決其必勝。萬一前途稍郤。則道路窄狹。自相蹂擠。墜巖墜塹。舉不可知。此孟浪無籌之失也。今有良法。我兵與賊戰。不在能破賊。先在我不可敗。今且以營兵一千言之。每百為一哨。撥膽捷步兵一名。配馬兵一名。作十塘。令其前行。或二三里四五里。凡路傍有山。馬兵不能上。則步兵執小號旗一面。上山周圍探望。若無埋伏。及賊兵在前。即執旗立於山上。馬兵馳回即報。一塘無驚。一哨立營。其第二哨。又向前或一二里或三五里。探望的確。來報如前。以次至八九十塘。皆如此立營。若十塘已盡。又自一塘捲起向前。若一邊是山。一人可以瞭望。若兩面是山。未免見一面不見一面。致有差錯。亦未可定。應再撥步兵。分左右登望。左右皆無驚。不必舉號旗。或一邊有驚。則一邊山上之人舉旗。馬兵馳回報知。以便應敵。如此行兵。凡賊之情形我得預知。彼雖邀截佯誘。我已先有不敗勢矣。倘探兵不虞。突然遇賊。馬兵馳回報知。即相山形布陣。準備迎敵。其步兵一名。如走得及。火速走回。如走不及。即?入深山巖石。或草木深茂之地。暫為隱避。一人之身。敵猝不暇尋覓。自可免難。如果探報得實。我兵有功。即將此探報之人。準頭功賞敘。庶我兵無倉皇猝急之虞。關係重大。故賞獨加於眾也。__一山谷行營。　山深道險。探兵恐一時搜索不到。誤入伏中。或遮我前。或衝我中。或斷我後。彼以有謀待我無備。山隘之隔。首尾難援。百步之險。前後莫救。若不預先申明。必致倉皇無措。凡爾將士。先將所部兵丁。預定兩哨官兵。若逢要險。即令於兩山紮營。若前部一遇有警。即將本哨退入兩傍。立營之中。正當路口。包山連原。立營扺禦。賊退則躡其後。後營復蜂涌而出。相連立營。更番迭戰。此反客為主。我逸賊勞之法也。倘賊自中間突出。我兵即兩頭紮住山險。踞住高陽。以待敵人。相機應變。士氣百倍。彼雖有謀。難施其巧。蓋我兵先立有營壘以待其來。譬之到處有家。自然軍心齊一不致奔潰。彼此為援。人膽自壯矣。如賊斷我後。當以退為進。將後哨作前哨。量留敵兵倒捲而回。彼自難邀。如遇山溪險隘。必先留兵據守。然後再進山谷。行營無踰此法。此捲簾陣。步步為營之勢也。__一申嚴夜?。　每下營遇夜。凡有隘路可攀可越。俱要放卡。其防卡兵丁。謹藏火繩。加謹窺探。如有賊警。放銃為號。在營官兵。不許脫衣熟睡。甲包打開。兵器在傍。每帳房一人。輪遞支更。一有驚息。切勿聲張。即時推醒同伴。披甲執械。靜坐待敵。賊至近處。即放銃發矢。切不可走動。如有動者。即是賊軍。即行射殺。總之遇有夜驚。若眾人安然不動咳嗽無聲。任他是如何強兵。只敢在遠處空噪。斷不敢近我營壘。又黑夜賊來?營。或東或西。或南或北。侵犯營壘。所當之營。與未當之別營。俱安靜戒嚴。不可妄動。各守營壘。至死不移。方為萬全。若東營不支。欲奔西營。不特西營不納。反遭銃箭射死。豈不是自送生命。所以各營有事。遇黑夜惟有死守。不可妄行。若我往?賊營。悄悄密密。銜枚潛行。臨賊營一半里地。即便放銃。齊聲大呼。不可驟進。進其營中。或亂喧擾。或亂奔走。即便乘勢前擊。可以全獲。若彼安然不動。久無聲息。此必有備。萬萬不可前進。即便結陣。速退不可忽也。__一立表。　每營既定。即於東西南北相地形勢。各立旗表。每表安設撥夫。多則二十名。少則十數名。務要弓箭刀銃齊備。其採樵汲牧之兵丁。俱不得擅越旗撥之外。犯者貫耳示眾。乃曉諭瞭哨兵丁。嚴加守望。如有過表之人。即行查拏。倘徇情疏縱。軍法重處不貸。__一謹防。　凡大箐深溝。冬氣凜冽。每有霜雪冰濘。白晝如晦。賊每乘此攻擊我兵。遇有此等時候。務必嚴切防範。比黑夜更為緊要。其登高放撥兵丁。寸步不可擅離汛地。誠恐一時審視不詳。誤為所乘。切切。__一卡瞭。　一坐卡兵丁。每日清晨登瞭。必候坐夜卡兵丁至彼。方許歸營。夜卡兵丁至曉。必候清晨登瞭兵丁至彼。方許歸營。敢有遲違。不俟彼此兵丁交替。即離卡歸營者。必將在營將弁治罪。如夜間雨雪。將弁安眠帳房。竟不念坐夜卡兵之苦。及至天明。又不早遣登瞭兵丁往換。當以軍法重處。若登高瞭遠兵丁。望有賊來。即晌銃為號。旗指某方。以便軍中接應。__一申明樵牧。　每日巳時。吹海螺三聲。撥領旗一名。帶領五營兵丁二十五名。架梁瞭望。各營餘丁雇工。齊出採樵。務足一日之用。午時再吹海螺三聲。各各歸營。違者查拏重究。每日牧馬採樵汲水兵丁僱工人等。若聽營內銃砲響。及掌號聲。不論遠近。即速回營。違者貫耳。__一傳令整暇。　凡遇對敵之際。必先留有餘地。兵有餘備。方免臨事倉忙。兩軍既舉。固應大勢齊上。然前面之隊。務要疏均。後面留五七隊整齊者以待。一則可助前隊之威。一則可以更番迭戰。一則我有餘備。可以接應出奇矣。倘若一概向前。未免擁擠。反多礙手。且無表裏相依出奇之勢。此臨機絕勝之祕法也。爾將士各宜切記。__一埋伏。　行兵之道。貴知地利。地利不明。萬難出奇設伏。所到之處。管營務將官。先將彼處山川險易形勢。繪成圖本。山山水水。不可混淆。更不可巧飾點綴。以圖壯觀。必將我兵應由某處而進。某處可守。某處可伏。有無分途暗度之處。某處可以令師歸一。某處可以決戰。賊兵必由某處而來。某處可以埋伏。及有無傍徑抄截我後之處。若在某處對敵。我兵宜佔某處。可得地利。某處山險谷深。有無林木。其中寬狹若何。可以伏兵若干名。一一註明。獻之大將。參以己見。詳加斟酌。如伏處在我去路之中者。設伏以為佯走夾攻之用。伏處在敵路之中者。設伏以為傍出邀截之用。隨機應變。密書錦囊。付心腹能將。密密埋伏。多持金鼓旌旗銃砲。為亂敵心目之具。而起伏之法。亦必預為約定。只視某山上放某砲幾聲。晝揮旗幾次。夜懸燈幾盞。一時並符。方可起伏。蓋恐敵兵多詐。或見地勢有疑。無故放砲。或著人執旗登山瞭探。一有暗合。我兵遽起。必失事機矣。至若狡賊或聚或散。據極險之處。鼓噪放銃。誘我往攻。彼則速退。俟我方回。彼又假追。追則鼓噪張勢。退則沿途暗插毒簽。伏兵隘口。以待我兵入險。則為得計。如我勢大攻急。彼則滾巖四遁。總之賊不可輕追。即追必須分兵三路。一路從中前追。兩路於左右山上架梁而行。則賊雖狡不能為也。大凡我兵進退。非架梁不可。爾各將士遵行之。__一遊兵。　大軍未進。威武先張。其在遊兵之法歟。必左右各立頭隊二隊。各統以驍將。為之張兩翼而前驅之。__一可哨探敵兵之至止。一可搜羅敵兵之有無埋伏。一可猝然遇敵。夾我大軍而飛擊也。如頭隊前去遊巡。則二隊翼我左右而行。頭隊至若干里立營。及至其營。二隊又前去遊巡。頭隊又可翼我左右而行。二隊遊至若干里立營。頭隊又如前法行之。往回環護。絡繹不絕。則左右遊兵。雖各止二隊。而師行千里。皆有翼焉。且一往一遊。更番迭進。尤無疲乏之虞。__一臨敵布置。　臨陣分敵之法有二。一為兩軍遇於平原之野。賊分幾路而來。我兵亦分幾路以應之。只須一登高阜。賊之來勢。概可見矣。平地分兵。亦易為力。即或前後有賊。我兵亦可從中而分。前軍敵前。後軍敵後。惟指麾舒徐。不可倉忙失措。轉前以敵後也。一為兩軍遇於山險之中。我兵一軍而進。賊若按山頭分隊而來。我初急卒難見。及賊近方見之。一時分兵。不惟不易。抑且四圍皆山。急難展布。賊已據高趨下。易至逼壓。不無措手不及之虞。嗣後若會戰山內。除迎敵大軍。仍照大勢前迎之外。若四傍有山。可以撲賊來路者。先按山分路而進。倘賊兵分隊而來。自可頭頭相對。倘賊未分隊而來。則乘其不備。四面夾擊。使賊之所短。皆我之所長矣。又除分路之外。大將必登最高之山。將自衛之兵。分為幾隊。每隊統以能將。嚴整森立。遙觀我兵某路與賊相遇之情形。如隊伍舒展。意氣踴躍。則知此路必勝。或見某路步趨踉蹌。行伍失列。則知此路必怯。急命帳下能將。率兵助之。或見賊之某路。倍於我兵。亦命率隊兵以助之可也。然分路迎敵之時。亦有要法。如我兵方至山頭。賊已至我山下。我則拒山不下。待賊上至半山。我兵即發山上木石以擊之。不惟居上省力。且木石滾擂。傷之者眾。如賊尚在山頭。我兵至賊山下。則故為怯回之狀。引賊半山。我兵平鋪急上以攻之。蓋我怯回者。一則離其山溝。免受木石之擊。一則引賊失險。且無木石可擊。倘彼銃手未備草束。更不能放滴水銃也。__一餘兵擄獲。　當兩軍交戰之際。而我前軍得勝。止許追奔逐北。隨賊掩殺。其有賊棄輜重牲畜。以及倉庫米料財貨子女之類。一概不許瞻顧。一恐縱敵遠颺。收拾散卒。仍成勁敵。一恐彼此爭取。錯亂隊伍。賊或反戈相向。中其餌敵之計矣。各當嚴戒前軍。一意追殺。止令餘兵沿途收獲。俟營立定。盡獻大帥之前。分上中下等次。上者賞得勝之前軍。中者賞擄獲之多者。下者分賞在事之全軍。或留後充賞。敢有隱匿。查出法必處死。其隊目及同伍之人連坐。如有一人出首者。賞此一人。餘免坐。__一安置傷兵。　大凡臨敵帶傷者。皆係壯士奮往之人。如前隊有帶傷者。急令臥倒。不可亂動。待戰後。扶還大營。或送舟次。撥醫救治。其金槍等藥。必須預備。一營之中。專委老成仁厚者一人。以司其事。立照賞格給發。以資日用。時賜恩問。免人輕忽。痊日重賞重用。以厲士氣。倘成廢疾。不能用武。永當留營食糧。以資暮年之養。以固後人用命之心。__一騰營伏路。　兩軍相遇而陣、或我軍遠來初至之夜。或對敵勝負未分之夜。或我分兵別往之夜。或風雨陰晦之夜。或我軍偶憂戚之夜。或軍中有賽神宴樂之夜。敵人每謀乘我疲懈無備。偷營劫寨。務必觸景警心。晝示極疲極得意極凄涼之狀。至晚則必騰營設伏。虛立旗幟。營中燈火。明滅相間。不廢更鼓以待之。四路密布銃手靜聽。俟敵入伏。約以三銃五銃。按數齊放。伏兵聽其銃數相符。然後四圍齊起。若不約定銃聲響數。恐敵尚未入界。自鳴數銃以為驚。探我兵之意。我伏先起。殊無益也。伏兵既起邀擊。則大營兵從後夾攻。恐黑夜莫辨彼此。則令我兵各吹一蘆筒為號。庶不致誤矣。惟是我兵進止。一日行程幾何。賊能預計之。我兵下營之處。賊亦預知之。其下營之山險可伏處。樵汲必至處。賊皆得而料之。且我兵必須循路遶山。順箐而行。賊則無路之山。皆可抄徑越險而行。每於我營?近山險之處。三三五五。晝伏夜起。放銃吶喊。誘兵出營。搜捕伏草。竊拏人畜。以為驚擾之計。使我疑畏。不能久留。我當於未曾移師之時。先詢鄉導。計其下營之地而後移。一至其地。相其險易樵汲之處。可設伏者。即先據地設伏。以待賊之來。則先手在我矣。其騰營伏路之法。頻頻而行。不可厭煩憚疲也。再我或兵力單弱。或大軍不繼。前軍勢孤。敵倚大勢來壓。則有眾寡懸殊。退之不可。拒之難敵。亦可以用騰營伏路之法。先探聽確實。計其遠近。敵若日暮可至。則我謹閉寨柵。虛設旗鼓。示死守難犯之勢以疑之。而密伏兵於四險。俟敵主持不定。自然安營。於將安營未定之際。我四圍銃砲齊鳴以驚之。敵若錯亂。則乘勢起伏以擊之。我逸彼勞。可收以寡破眾之功。敵若敗退。尤先於叢密山澗處。皆宜多張旗幟燈火。亂鳴金鼓銃砲。不惟可助我勢。可亂彼心。抑且使敵不知我兵多少。不敢再來矣。若計道里。敵可辰午而至。則我連夜移營。於三二十里有險可伏之地。照前騰營設伏之法。使敵見我空營為怯。必來追我。及至我營亦日暮矣。一如前法行之可也。蓋以寡勝眾。非勞之不可。非日暮不可。如遇草木叢密之處。因風縱火。更易為力。__一得勝戒嚴。　我兵既獲全勝。追敵不過餘威耳。倘緊追之際。賊忽陣止不動。非有接應兵至。即係前有險阻。不能急遁故也。我兵若乘此擊之。則我以疲困之兵。賊以生力之卒。我以既勝而驕之心。賊以救死洩忿之志。我再勝不過追奔逐北。若敗則前功盡棄矣。豈非犯窮寇毋追。先死後生之忌乎。惟可隨後尾追。令其自相踐踏。收其輜重降卒。如賊止不動。我即收兵。或即下營。晝則多豎旌旗。夜則多張火鼓。洗放銃砲。號令嚴明。人馬喧闐。金鼓應節。兩傍密佈伏兵。四圍暗設銃手。而戒嚴之令。較未曾勝敵之時。尤加嚴緊。一則以防偷劫。一則以勵驕玩也。再書招撫檄文。射入賊營。或遣能辯之士。曉以利害。示以誠信。賊以垂頭喪氣之餘生。見此堂堂正正之威勢。驚心眩目。盛衰相形。一夜思量。已無堅志。及聞招撫。不散即降。獲萬全而收必成之功者。此之謂也。而下營威敵之法。初立營盤。不妨數層於其中。倘賊一日不見動靜。至晚抽出一層於肘腋之外。又下一營。二日不見動靜。又抽一營於外。又下一營。賊必謂我兵力日添。其心愈散。其功愈速。是虛虛實實之變法也。__一受降謹備。　古云受降嚴於受敵。蓋謂受敵已嚴矣。而受降當更嚴也。受敵。彼此皆有殺心也。皆戒嚴也。若受降不嚴。彼有疑畏。而我多驕玩。設有不虞。變起倉猝。莫之能禦矣。務必先察勢之強弱。情之真偽。確有可信。然後準其投誠。定以限期。嚴整營伍。外張兩大隊。翼於大營左右之前以待之。更宜侍衛森立。使不能見幕後之有無。司執事者各司其職。如不見不聞者。不許交語聚觀。致失位次。俟兩翼處掌號發金鼓三次。陞砲大坐。威儀整肅。方傳號令。降兵立住。止傳渠目。解去什物。先行入見。撫慰事畢。呈上所降官兵馬匹器械糧草數目冊籍。給一免死文牌。令渠目持去。宣諭各降兵。盡去什物。交我執事人員收管。方令率至轅門外。匍匐聽撫訖。渠目或賞給衣帽。或給牌劄。各降兵或量賞米肉。以示恩信。差委能員。詢各降兵願歸者。另立一?。聽候填給文牌。交地方官遣發回籍安插。其文牌皆須預備。止填姓名籍貫。以速遣為宜。願為兵者。另立一?。分派我兵隊中。聽我將弁參雜管領。尤必營隊相隔。不可令聚一處。密加隄防。毋令時常聚語。渠目照以給劄品級。每日隨我將弁班次待茶。略無異同。或擇內中有才技忠誠者一二。先用之以繫眾心。兵丁遇缺補伍。亦先補一二。以示必用。嚴諭我兵。不可欺生凌辱。不可對降兵誇詡勝敗。不可妄以降卒之名呼之。恐惱羞成也。至若大敵未滅。先有來歸者。非識時務之士。即有嫌疑之人。又當寬其禮數。嘉與維新。厚賞重用。不撤其兵。不廢其權。以廣招徠。總在經權之得宜耳。_
趙充國論|陳遷鶴|賀編1827|卷七十七兵政八兵法下|吾讀趙充國傳而有感也。金城之功。曰充國為之。而非充國為之。曰魏相焉。亦非魏相為之。曰宣帝焉。從來有任事之人。有議事之人。任者身在局中。議者身在局外。局外之人。似不可參局中之事。顧人有恒言。旁觀者明。當局者暗。國有大事。令朝臣出其意見。共為規畫。亦集思廣益之道也。然條悉其利害之大端。張弛聽之其人則可矣。至於山川之險易。地勢之廣狹。會戰之時日。與功成之早暮。變化生於頃刻。議者欲一一皆如其意。果能乎哉。吾未之見也。如宣帝之於趙充國。可為馭將者法矣。方其自請為將。宣帝問當用幾人。充國願至金城上方略。及至金城。按兵遲戰。欲屯田待其敝。璽書催之。竟持前議。宣帝報曰。如將軍計。兵何時得決。熟計復奏。趙充國上便宜十二事。宣帝復賜報曰。罷兵則寇攻擾田者。殺略人民。何以止之。熟計復奏。充國議上。魏相主之。宣帝是之。雖有異議。不為之動。卒成降羌之功。夫充國任事之臣也。使充國任之。即使充國議之。議而未合。又使充國更議之。議事之人即任事之人。則言必度其可行。而不敢為大言以欺君。任事之人即議事之人。則行必稽其所敝。自有良謨以善後。率是道也。何戰不克。何賊不殄。豈但奏一時之績已哉。後世用人者不然。議者一人。任者一人。於是議者不知任者之難。而恒高其說。任者欲奉議者之意。而不合於機。甚至任者一人。議者十數人。中間賢奸雜出。好惡各憑其心。所好之人。雖淺謀必附會以就之。所惡之人。雖嘉猷必多方以撓之。不量敵之強弱。而責以小出則小勝。大出則大勝。不問時勢之難易。左次則罪以逗留。堅守則坐以怯懦。任事之人。左顧右盼。欲戰欲守。或進或退。皆不能自主。至有元戎之十乘未行。而言官之白簡紛上。帷幄之指揮方定。而繡衣之譙督已至。以卒予敵。以將予敵。皆議者驅之也。唐宋明之敗。並有此患。而宋為甚。明更甚。論宋事者。曰議論多而成功少。論明事者。曰明之天下。不亡於盜賊。而亡於門戶。不亡於封疆。而亡於臺諫。其弊由於不議以任事之人。而議以不任事之人。眾論紛紛。如絲之亂而不可整也。反復古今。以漢宣之馭趙充國。為得任將之法云。_
滇馬|師範|賀編1827|卷七十三兵政四馬政|南中民俗。以牧畜為富。故馬獨多。春夏則牧之於懸崖絕谷。秋冬則放之於水田有草處。故水田多廢不耕。為秋冬養牲畜之地。重牧而不重耕。以牧之利息大也。馬牛羊不計其數。以?為名。或百為?。或數百及千為?。論所有。輒曰某有馬幾何?。牛與羊幾何?。其巨室幾於以谷量馬牛。凡夷俗無處不然。馬產幾遍滇。而志載某郡與某某郡出馬。何其褊也。夷多牲畜。而用之亦甚費。疾病不用醫藥。輒禱神。椎牛屠羊。輒十百計。巨室喪事來弔。但驅牛羊成?。設帳幙於各山。牽牛詣靈位三匝而割之以成禮。仍歸所割於各寨。計費牛羊。亦不可勝計。故祿勸縣雖僻處。而鼠街所出之皮革幾半滇。由用之多也。范志蠻馬出西南諸蕃。多自毗那自?等國來。自?取馬於大理。古南詔也。地連西戎。馬生尤蕃。大理馬為西南蕃之最。彼時所謂大理國者。蓋統全滇而言之。非大理一郡也。桂林故靜江也。宋時於靜江府設馬政。以茶易西蕃之馬。故范志自謂余治馬政。今滇馬雖多。未有鞭韁。估客驅而成?。販以出境者。但供?人馱運驛號收買而已。至緬甸軍興。反驅天下之馬牛以入滇。死者不可勝計。道路臭穢。幾不可行。無濟於軍興。徒為靡費。豈非不考之故哉。傳云古者大事必乘其產。安其水土。而知其人心隨所向無不如志。夫以鄭駟尚敗晉戎。況驅天下之馬萬里入滇。道死已過其半。迨抵軍前。馬已盡矣。不得已潛買滇馬以充之。滇馬值遂高。夫內地之馬撒蹄而馳於平原廣地便。滇馬斂蹄於歷險登危便。古稱越賧之西多莎草。產善馬。世謂越賧駿始生若羔。歲中紐莎縻之。飲以米瀋。七年可御。日馳數百里。又夷人攻駒。縻駒崖下。置母巖顛。久之駒戀其母。縱駒衝崖。奔上就母。其教之下崖亦然。膽力既堅。則涉峻奔泉。如履平地。此滇馬之可用於滇。而入內地技亦窮矣。南渡偏安。於靜江易馬。終不聞賴西蕃之馬以濟軍政。想亦徒為煩費矣。_
禁重以恤驛馬議|張汧|賀編1827|卷七十三兵政四馬政|一禁攜帶重物。畿南孔道。皇華繹絡。馬瘏夫困。剜肉難瘳。錢糧領發。上下交侵。疲敝倒置。隱忍莫告。是驛站之壞。未有甚於今日者。禁多索。嚴騷擾。　　天語憲令。不啻再三。奉差官役。近亦知所畏憚矣。而多騎驛馬之弊。尚有不能盡革者。不在火牌勘合之明索。而在背包駝搭之暗加。如齎本馳奏。止用夾板一付。或背包一座。已足盛貯奏章。打疊行李。至各衙門奉差員役。所攜不過公文數角。衣被一囊而已。何至往來攜帶。任彼增添。以致所乘馬疋。不求多而自多。驛官馬夫。見其囊重包多。乘載不起。只得另撥副馬分駝。此為不多索之多索。不騷擾之騷擾。是　　天語所未及而憲令所未申者也。?有駝包不止一二件。甚至南北貨物。裝載盈箱。任其攜帶射利者。以致稜稜馬脊。擁疊如山。竭?不前。加之鞭蹬。此倒斃缺乏之由來也。雖或購買增添。終歸於盡。望有起色。甯可得乎。職愚以為此種積弊。非止憲禁宜頒。尚應具疏請　　旨。凡齎本員役。止用夾板裝盛。其一切無名之馬。與無馬之駝包。?為禁絕。齎奏且然。況其他乎。則多索騷擾之弊。不求絕而自絕矣。_
設腰站議|黃六鴻|賀編1827|卷七十三兵政四馬政|夫於無事之時。而設為有事之慮。智者之所不廢也。今於無事時之驛站。而姑為有事時之籌策。將如之何。為驛遞計者。凡遇軍書旁午。差使繁多。則馬力易勞。再兼安塘偵報。晝夜計行五百里。每州縣驛站。多者百餘里。少亦七八十里。不過時移即至。縱所設馬多。更番不息。安有不疲殘倒斃者乎。即云購補惟勤。支銷有限。在處需馬。價值自昂。有司方卒瘏在告。又安有多金以資賠累乎。計惟有另設腰站以節省馬力之一法。腰站設。馬至半途即換。力可不疲。則馬力節。而馬之倒斃稍少。賠累可甦矣。法宜於本站適中之地。或賃民房店宇。有隙地。可以牧晾馬匹之處。設為腰站。安置槽櫪鍋口草料晾椿等項。將本驛原派之馬。均勻分撥。所撥者。亦止緊差之馬而已。其他尋常齎奏差使。及散差馬。俱照常本驛應付。至彼驛交卸。惟緊差在腰站換馬。其送差夫役及飯食草料銀。俱係本驛馬夫支領。送至彼驛。腰站。不換送差之夫。亦不更領工料。但換馬即行。不致耽延片晷耳。其腰站亦須另擇總理之人監視喂養休息。並支領工料。其緊差既卸。馬係跑急。汗流氣喘。冬則搭屜。夏則撫抹。令馬夫徐步牽行。俟喘稍定。晾繩歇息。俟其汗乾涎盡。疲解神爽。見草欲食。然後先以空草喂之。俟飲水後。方加料飽喂。則病不生。此設腰站以節馬力之大?也。至於腰站喂馬夫。若另行僱募。工食不資。且以他人之馬。暫為代養。休戚無關。況又寄之生手耶。夫腰站之馬。既在本驛各夫名下。均勻抽調。則馬夫亦在各槽均勻派撥。彼此互相照管。兩處猶如一處。自無不關心。況又有總理為之監核。自不致有喂養休息?減失宜之憂矣。若今時值承平。應付稀少。則天下方享太平之福。驛傳咸嬉宴逸之安。所謂腰站者。雖置之千萬年而不可用也。_
請設馬廠疏雍正十二年|署陝西總督劉於義|賀編1827|卷七十三兵政四馬政|伏以　國家馬政。為武備之要。連歲西路軍需。調解馬匹。陝甘兩省。購覓甚難。俱從北路歸化城等處解送。不惟糜費錢糧。且長途遠涉。難免疲乏瘦損之弊。況語云地用莫如馬。即將來大兵凱旋。邊防要區。原宜多為畜養。以備應用。考漢時廣置苑。設立牧師苑監。分別河西六郡。北魏時以河西為牧地。滋息馬二百餘萬匹。唐時置八坊為四十八監。自貞觀至麟德年間。畜馬七十餘萬匹。是河西諸郡水草豐善。原係前代畜產馬匹之所。臣?心體訪。聞西甯擺羊戎地方。可設牧廠。隨委原任西甯府知府黃澍前赴查勘。黃澍稱擺羊戎周圍約二旦四十五里。其間荒地甚多。且饒水草。可牧馬六七千匹。又肅州嘉峪關外之花海子湃帶湖一帶。周圍約二百餘里。水草富餘。至甘州之大草灘。涼州之黃羊川。水草尤屬豐裕。皆可設廠牧牧。臣請于擺羊戎花海子大草灘黃羊川地方。各設馬廠一處。每廠且先採買騍馬一千匹。兒馬二百匹。查兒騍馬西甯口外及陝甘內地尚易購覓。騍馬每匹約需銀八兩。兒馬每匹約需銀十二兩。即可採買。以為牧放孳生之用。其擺羊戎馬廠。即交西甯鎮經理。大草灘馬廠。即交甘提標經理。黃羊川馬廠。即交涼州鎮經理。花海子湃帶湖馬廠。雖係安西鎮所屬地方。但去安西甚遠。離嘉峪關止二百里。應就近交肅州鎮經理。令安西鎮防護。每廠各派遊擊一員總理其事。其牧長牧副。即用本營千把。牧丁。即派本營兵丁。亦毋庸額外多費錢糧。每年以孳生馬匹之多寡。即定各提鎮之殿最。如此經理數年。馬匹蕃息。于邊疆防守永遠有益矣。_
請酌復站夫疏乾隆年|楊錫紱|賀編1827|卷七十三兵政四馬政|竊照粵西桂林一府。地當楚粵衝途。差使絡繹。舊額臨桂靈川興安全州四屬。各設站夫九十名。永福縣額設站夫三十名。共三百九十名。俱長養在站。以供差役。嗣於敬陳管見等事案內。經前任撫臣金?題明。臨桂全州各裁去六十名。長養三十名。靈川興安各裁去七十名。長養二十名。永福縣裁去十二名。長養十八名。遇有大差經臨。不敷應用。將裁減銀兩。臨時僱覓。於雍正十年。部議覆准。遵行在案。乾隆四年。陞任撫臣楊超曾。以自裁減站夫以來。數州縣官民交累。奏請臨桂全州各酌復三十名。靈川興安各酌復二十名。永福西林柳州差使稍簡。毋庸酌復。經部臣議駁在案。臣查部議慎重經費。指駁甚為明晰。然臣在粵六年。站夫之減。實見官之累民之不便。有不敢因部駁不準。而不得不再請酌復者。查驛站之例。有馬有夫。臨桂等四州縣。並無馬匹。止有站夫。以三夫準一馬計之。夫九十名。止馬三十匹耳。衝要之地。額設本不為多。今每州縣減夫六十名。猶之減馬二十匹。止存十匹也。此在偏僻之區。猶難應付。況衝要乎。雖大差經臨。原許僱夫應付。且酌加二分三分。似乎充裕。其實。州縣遇大差使。臨時僱募。或值農忙。有每夫一名。費價二錢三錢者。?大差需夫甚多。農忙無人應僱。而差使緊急。刻不可緩。不得不如其數而予之。及至報銷。則六分七分之外。不敢多報分釐。此臣所謂在官之累也。然累在官。究亦不便於民。?僱募民夫。近者五里十里。遠者數十里。必先一日喚令在站。以防貽誤。或經臨者前站偶阻。又需等待一日。百姓雖得二錢三錢之價。而其實三日始應一日之夫。偶值農忙。誰不思及時耕作。雖重價亦多不願。此臣所謂民之不便也。若謂自裁減以來。應付並無貽誤。夫州縣身任地方。差使經臨。即使再減站夫。亦不敢誤。但賠墊難耳。若謂自雍正十一年至乾隆二年。奏報僱募夫價。多不過七八百兩。少止二三百兩。毋論二三百兩之外。州縣多所賠墊。即七八百兩。州縣之賠墊如故也。此事前任撫臣金?。一時意在節省錢糧。不覺矯枉過正。請裁太多。既請裁。則必曰應差日少。閑居日多。其實非真情也。聞裁減之後。前撫臣金?。見州縣難於辦理。亦未嘗不悔。但不肯裁之自己。又復之自己耳。前撫臣楊超曾。在任三年。目?站夫太少。官民交累情形。是以奏請臨桂全州酌復三十名。興安靈川酌復二十名。亦萬不得已之籌酌。非不知慎重經費。而開州縣以冒侵之漸也。臣署理茲土。方思釐剔弊端。以圖報稱。何敢以國家之錢糧。為徇情邀譽之舉。然事有難行。亦不便始終因循。是以不揣冒昧。據實陳奏。請仍將臨桂全州站夫各酌復三十名。靈川興安站夫各酌復二十名。長養在站。以供應付。或遇大差。僱募既少。為力亦易。斯四州縣之官民。均沐　　天恩浩蕩矣。__　_　_
論馬政|王心敬|賀編1827|卷七十三兵政四馬政|馬。兵國之必需。矧今西番啟釁。將來此一路之馬。至者少而用者多。使非及時畜聚。臨用缺乏。欲望兵強而威振。得乎。然如唐人監牧之制。可行而難得其人。如宋保馬之法。則累民而無益於事。為今之計。弛一切馬禁。飭令兵官旗員。與大小有司合商販馬於邊以自為利。除先揀足限定合養數目。牡六牝四自畜外。餘者不拘牝牡。發市變賣。民間私販。亦復不禁。亦並不取其稅。庶幾養者多。馬且盛。販者多。馬價賤。將三五年間。官皆有馬。不惟可為捐納紀錄之用。亦且可取以為利。補用之不足。民皆養馬。不惟可供騎耕之用。亦且可得滋生騾馬之資。可畜牡以備國家之購耳。比來陝西於側妄狡寇跳梁之始。其初四五年間。馱載之騾。盡出本省。陝中官員捐助之馬。半出民間。而無有不足者。蓋由二十年來。陝西畜馬之多也。今則公私之騾馬蕩然矣。邊兵未已。西路阻隔。可無急圖歟。然已寄馬於官民。若更能籌畫一監牧之良法。馬得自養於公。則取用愈便。資用不窮。如唐人監牧之法。亦正今日所宜搜講而實行之也。_
論驛政|黃六鴻|賀編1827|卷七十三兵政四馬政|夫驛傳之設。有衝有僻。衝則謂之驛站。所以供皇華之使臣。朝貢之方國。與齎奏之員役也。僻則謂之里甲馬。僅以供本州邑之馳遞。故又謂之遞馬。遞馬之設。不過數匹。驛站每州邑或再設。甚衝或三設。每站額馬六十七十不等。其?糧工料。存?項下支銷。而歲終隨地丁奏報焉。驛傳所經。各有分省。南北所指。各有分途。違者有罰。驛有州縣兼理。或設丞專司。差使失誤。馬匹羸缺。有糾。其為差也。有欽命公幹之大臣。有朝貢之藩使。有入覲?任之督撫提鎮。及巡鹺監稅之部院臺卿。是謂大差。有奉　命星馳。急檄飛遞。?限以赴者。是謂緊差。有承舍齎奏本章。佐僚代捧慶賀大計表冊。是謂小差。憫勞恤死。許給郵騎。是謂散差。官則給以勘合。役則給以火牌。勘合之廩給按員。火牌之口糧按分。而水驛之船隻。陸驛之夫馬。則遵照部填。其為驛役也。有官坐有緊差小差散差包馬之不一。其為驛役也。有總理有兵房有馬牌牧馬夫背包送差打探醫獸之各執事。至於額外之差。有上司之紙牌。有鄰封之協濟。額外之累。有過差之越站。額外之苦。有馬匹之多索。各項之苛求。辱官毆吏。鎖撻馬夫之肆橫。在昔三藩未撤。海疆多事。差使繁多。往來絡繹。員役狠如狼虎。拷詐慘同盜賊。鴻伏查山東東路驛站。復設自順治戊戌之間。舊額止有夫馬工料。並無買馬糧僉。鴻因具疲驛昔僻今衝等事一詳。通申各憲。蒙撫軍張公咨請大部。始照西中諸路。自齊河禹城而南。凡十三站。每站撥銀七百餘兩。以為買馬糧僉。自是東路之驛累稍紓。甲寅滇黔變後。軍書旁午。奉有多索驛馬一匹者。許驛官徑申大部。即將該差員革職之　　旨。於是紙牌亦遂永絕。從前之需索擾害。一旦盡除。近日督撫提鎮。所令火牌。仰體　　聖主軫恤郵傳至意。多繳而不用。即奉差諸重臣。每自備馬匹。而沿途驛站。杳若無聞。以今視昔。曾何異於出湯火而登諸衽席之安哉。故天下諸驛差使稀少。夫馬獲以休息。使司驛務者。誠能管理之得人。喂養之有法。購補之無缺。而又親勤查閱。使無怠忽侵蝕之弊。則雖極處衝繁。亦可等於里甲之優游矣。__驛務之興廢係乎總理之人。總理得其人則驛務興。不得其人則驛務廢。噫。夫此一人也。則斤斤乎其難哉。其為人也。於本官休戚相關。諸事不欺。一則錢糧出納。工料用費。無絲毫染指扣?。一則兵書馬牌等。不與通同作弊。及受賄徇私。一則草料喂養。勤行察勘。一則支銷用度。賬目分明。一則應差馬匹。酌量分撥得宜。而勞逸適均。一則看待驛中馬夫等。寬嚴並用。情法兼施。使其?相悅服。一則行止老成。專意辦公。而不交接浮澆。賭娼酗飲。數者具備而後可與言總理也。噫。此一人也。?斤斤乎其難哉。雖然。十室之邑。必有忠信。匹夫之賤。亦有密友。豈百里之宰。而遂無其人乎。或親族子弟。同鄉至戚。與生平好友。雖在任去官。而情誼不即相離者。若審度其人。確乎可任。則宜推心置腹。而厚其廩俸。俾無內顧。足以養廉。則稍有良心者。又何忍負此重託。而不竭盡其忠哉。或曰。如前所云云。恐戚友亦難其選也。奈何。余曰。料理無術。毋甯貪。通同作弊。毋甯自欺。貪不過私吾財。料理無術。則諸務不振。所損實多。自欺不過朦蔽本官。通同作弊。則各役無忌。立致疲殘。而驛非其驛矣。_
釐革驛害疏|直隸巡撫王登聯|賀編1827|卷七十三兵政四馬政|畿輔之驛。衝煩實甚。各州縣稱疲告匱者。申文日至。然其中應付艱難之事。勢所必有。而叢弊為害者。亦復不小。臣身在地方。聞見既真。謹將驛站之害晰陳之。一曰越站之害。凡緊急軍務。飛報捷音。若逢疲玩驛遞。馬匹羸瘦。勢不能不越站者有之矣。如平常差使。按程接替。乃積年驛卒。躲避支吾。不行應付。令其越站。至已越矣。或有倒斃馬匹。不肯償還者。認賠工料。復行掯賴者。直省交界之處。每每爭訟。除支應稽遲。強騎過站者。臣訪實重治外。察火牌刊字。原有不許越站之語。但習慣忽略。慢不經心。請　　敕兵部將火牌稍寬其紙。另刊一奉　　旨不許越站。違者參處之木記。印于火牌之首。該州縣驛遞照牌應付。越站者。申報督撫題參。如州縣驛遞。誤于應付者。察明參處。斯亦除越站之一術也。一曰枉道之害。凡奉　　差復　　命。赴任進京。自宜取水陸一定之程。乃或訪親友。或圖近便。輒爾枉道。在州縣不該應付而應付。分外騷擾。有驛而滋驛之累者。繞道是也。未設夫馬而用夫馬。攤派僱覓。無驛而有驛之苦者。便道是也。臣雖出示嚴禁。仍請　　敕該部。察照水陸一定經由路程。刊為一書。分發中外。俾曉然通知。自京出者。或由某處至某省。自外入者。或由某處至京。必趨正路。如枉道者。察明參奏。若飛報軍情。不在此例。斯亦禁止枉道之一術也。一曰。濫費之害。驛馬自草豆而外。工食自驛卒看司而外。有鞍轡醫藥柴薪鐙燭等項。該州縣驛遞照牌應付。越站者。申報督撫題參。如該州縣驛誤于應付者。察明參處。斯亦除濫費之一術也。一曰朦混之害。驛遞差有繁簡。故錢糧額有多寡。其衝要之地。間有一差用馬數十匹者。一日數差俱到者。應付自是艱難。然未必日日如是。差差如是也。以少擬多。通融接濟。亦可截長補短。乃驛猾奸書。朋比侵漁。一年正額之外。多開長墊銀兩。竟有將應解項款。擅請?抵者。夫額設之銀本多。何為復有長墊。?恐奏銷時。不准其冒破。必致駁減追扣。故先倡長墊之說。縱不允撥給。而彼之開銷。亦冀或免駁追耳。如此狡計。臣已燭其隱。其長墊之請。概不准行。伏望　　敕部臣嚴為飭禁。斯亦治除朦混之一術也。一曰假公之害。明季養馬當差。責之民間。立有糟頭。充斯役者。傾家蕩產。　本朝洞鑒其弊。改為官喂。始覺甦息。然工料間有未足。倒斃必令買補。少有設處。保無積年驛棍兵房撥置印官。暗行灑派草豆于里下者乎。保無託言疲苦。糾集紳衿。共議公費樂輸名色者乎。臣恐州縣蹈此等弊端。已嚴行禁示。仍請　　敕部通飭。犯者立加重處。斯亦屏除派費之一術也。_
陳買馬利弊疏雍正十一年|江南提督南天祥|賀編1827|卷七十三兵政四馬政|一江省買馬之宜畫一。以杜偏累也。伏查江省非產馬之地。向例照原定每匹十四兩與十三兩八錢之價。支領司扣朋銀。每年一次。核定數目。請部給單。委員赴口買補。計每匹價費與定額不相上下。法甚善也。但惟將軍督撫等標。及臣標沿海各營為善。外蘇狼兩鎮標。尚或另請購買。其餘各協營。?無赴口買馬之例。亦不附各標營帶買。或就當地購覓。或從行販轉買。以致每匹價值多至二十一二兩與二十三四兩不等。所領司庫朋銀不敷所用。不得不各兵自行捐補。是同一江省買馬。事不畫一。遂有偏累之處。而不肖營員。且有通同行販。於中取利者矣。臣察知此弊。除令附近臣標營分應補馬匹。俱附臣標。照數帶回。其餘上下江各協營。向不赴口買馬者。仰請　　?下將軍督撫鎮臣等。無論親轄外轄。俱准附帶朋銀赴口買馬。回日按數分給補額。庶兵丁得免捐賠之累。而將弁亦無滋弊之端。於營伍實有裨益者也。一買補營馬之宜調劑。以免私朋也。竊照各省營馬。每年照額報倒。俱因地制宜。定有成數。或遇倒斃過多之年。額領朋銀不敷買補。兵丁互相私朋。此雖出自各兵情願。?非抑勒。然仰體　　皇上惠恤戎行之至意。所當亟為調劑者也。臣思武職養廉。蒙　　聖恩照品級之大小。賞給隨糧。使得馬步兼支。各敷其數。且自備例馬。亦得照支草乾銀兩。則凡隨丁馬匹。亦有倒斃。自應捐資買補。而以額領司庫朋銀。?充營伍買馬不敷之用。方為潔己愛兵之道。雖向來操守廉潔之員。未必領之入己。然不著為令。其間容有藉口營私者矣。臣查江南地土潮濕。倒馬尤多。兵丁私朋。向所不免。為之悉心調劑。惟有將隨糧倒馬。額領朋銀。通融辦理。前據臣標中軍參將。循例將臣?任後應報隨糧倒馬補額朋銀呈繳。臣以率屬必須正己。當即明白嘵諭。飭發存貯充公。但未經請　　旨。不敢擅便檄行。仰懇　　聖明恩准。嗣後無論大小武職。隨糧倒馬。俱令自行捐資買補。仍將每年額領司庫朋銀。照數扣存各該中軍衙門。以補營伍買馬不敷之用。庶官弁無或利己。官兵得免私朋。并祈　　?部通行直隸各省營分一體遵行。則　　皇仁公普而軍政畫一矣。_
馬政日知錄|顧炎武|賀編1827|卷七十三兵政四馬政|析因夷隩。先王之所以處人民也。日中而出。日中而入。左氏莊二十九年傳先王之所以處馬也。__漢?錯言。令民有車騎馬一匹者。復卒三人。師古曰當為卒者免其三人不為卒者復其錢本傳文帝從之。故文景之富。眾庶街巷有馬。阡陌之間成?。乘牸牝者擯而不得會聚。漢書食貨志若乃塞之斥也。橋桃致馬千匹。貨殖傳班壹避地於樓煩。致馬牛羊數?。?傳則民間之馬。其盛可知。武帝輪臺之悔。乃修馬復令。西域傳唐元宗開元九年。詔天下之有馬者。州縣皆先以郵遞。軍旅之役。定戶復緣以升之。百姓畏苦。乃多不畜馬。故騎射之士減曩時。自今諸州民。勿限有無蔭能家畜十馬以下。免帖驛郵遞征行。定戶無以馬為貲。唐書兵制古之人君其欲民之有馬如此。惟魏世宗正始四年。禁河南畜牝馬。魏書本紀　廷昌元年通河南牝馬之禁元世祖至元二十三年。括諸路馬。凡色目人有馬者。三取其二。漢民悉入官。敢匿與互市者罪之。元史本紀實錄言永樂元年。上諭兵部臣曰。比聞民間馬價騰貴。?禁民不得私畜故也。漢文景時。閭里有馬成?。民有即國家之有。有榜諭天下。聽軍民畜馬勿禁。庶幾三五年後。馬漸蕃息。此承元人禁馬之後。故有此諭。而洪熙元年。上申諭兵部。令民間畜官馬者。二歲納駒一匹。俾得以餘力養私馬。至宣德六年。有陝西安定衛土民王從義。畜馬蕃息。數以來獻。此則小為之而小效者也。然未及修漢唐復馬之令也。_
驛傳日知錄|顧炎武|賀編1827|卷七十三兵政四馬政|後唐輿服志曰。驛馬三十里一置。史記田橫乘傳詣雒陽。未至三十里。至尸鄉置是也。唐制亦然。唐書百官志凡三十里有驛自居易詩。從陝至東京。今陝州至河南府山低路漸平。風光四百里。在今代為三百里車馬十三程是也。桑維翰對晉高祖言大梁距魏不過十驛其行或一日而馳十驛。岑參詩。一驛過一驛。驛騎如星流。平明發咸陽。暮及隴山頭。韓愈詩。銜命山東撫亂師。日馳三百自嫌遲是也。天寶六載敕自今在降官日馳十驛以上又如天寶十四載。十一月丙寅。安祿山反於范陽。壬申。聞於行在所。時上行華清宮。在今臨潼縣六日而達。至德二載。廣平王收西京。捷書至行在時。上在鳳翔府。一日而達。而唐制赦書。日行五百里。則又不止於十驛也。古人以置驛之多。故行速而馬不敝。後人以節費之說歷次裁併。至有七八十里而一驛者。馬倒官逃。職此之故。盍一考之前史乎。且如通州潞河驛四十里至夏店驛五十里至薊州漁陽驛今以夏店公樂二驛併於三河則一驛七十里矣豈不勞乎又如定州永定驛五十里至西樂驛四十五里至伏城驛四十里至真定府恒山驛猶仍舊貫使併為三驛亦必不堪其敝矣__古人以三十里為一舍。左傳。楚子八鄭。退三十里。而許之平注以為退一舍。而詩言我服既成。於三十里。周禮遺人。三十里有宿。宿有路室。然其漢人之驛馬。三十里一置。有自來矣。史記晉世家注引賈逵曰司馬法從遯不過三舍三舍九十里也__國初凡驛皆有倉。洪熙元年。河南新安知縣陶鎔奏縣在山谷。土瘠民貧。遇歲不登。公私無措。惟南關驛有儲糧。臣不及待報。借給貧民一千七百二十八石。上嘉其稱職。即此一事。而當時儲畜之裕。法令之寬。賢尹益下之權。明主居高之聽。皆非後世之所能及矣。然則驛之有倉石。不但以供賓客使臣。而亦所以待凶荒阨。實周禮遺人之掌也。帖括後生。何足以知先王之政矣。__今時十里一鋪。俗作舖設卒以遽公文。金史泰和六年初置急遽舖腰銓傳遞日行三百里○大名府志唐有銀牌宋熙甯有金字牌急?遞岳飛奉諂班師一日中十二金字牌是也孟子所云。置郵而傳命。蓋古已有之。史記白起既行。出咸陽西門十里。至杜郵。漢書黃霸傳注。師古曰。郵亭書舍。謂傳送文書所止處。__山堂考索載唐漕制。凡陸行之程。馬日七十里。江四十里餘。水四十五里。空舟泝河四十里。江五十里餘。水六十里。沿流之舟。則輕重同制。河日一百五十里。江一百里餘。水七十里。轉運徵斂送納。皆準程節其遲速。其三峽砥柱之類。不拘此限。此法可以不盡人馬之力。而亦無逗?之患。今之過淮過洪及回空之限猶有此意。而其用車驢則必窮日之力而後止。以至於人畜兩弊。豈非後人之急迫日甚於前人也與。然其效可睹矣。_
驛遞議|汪价|賀編1827|卷七十三兵政四馬政|古之驛設遽也。所以通往來。勞行役。而將王命也。故國與官民。交受其和。今則不然。大軍之更調日煩。差員之馳驅如織。京官之致餐授館者。絡繹而不絕。額銀不給。勢必請增於大部。歲耗金錢無算。則病在國。大帥貴僚。悍差健卒。逞威橫索。有司雖竭力以奉之。而怒訶笞辱。靡所不加。則病在官。驛中浮費。日甚一日。正供不足。不得不出於借支。借支不足。不得不出於僉派。船之官僱者而民僱矣。車馬之官辦者而民辦矣。騷擾搜括。膏血為枯。則病在民。夫病國而國為之虛。病官而官為之憊。至於病民而其害可勝道哉。愚嘗箸籌之。衝地之與僻地不同也。僻地遠介山荒。終歲不見蹄跡。而衝地之差遣。四戶捆至。南北其轅。朝為之舂。而夕為之舍者。無甯晷也。雖甚煩難。而不能弛其擔於鄰封。南驛之用夫船。與北驛均苦也。始而僱夫。繼而派之里夫。又繼而派之排門之夫。始而僱船。繼而派之船戶之船。又繼而派之里保以覓船。一差至而夫為之逃。船為之匿。向所以困南驛者。今且合南省之民而並困之矣。北驛之用車馬。與南驛均苦也。始而官備公車。繼而差及車戶之車。又繼而差及里下之車。始而馬養之丞。繼而馬養之令。繼而馬養之地方里甲。一差至而車為之盡。馬為之空。向所以困北驛者。今且合北省之民而並困之矣。至於乾折之弊。非攤派平民。亦必無自而起。何則。過往之差。其所望於有司者。大兵不過犒勞之資。芻秣之費。過客不過會燕之需。贐饋之禮。至於夫船車馬。不過照數給之而已。雖甚不法差員。無可言折。雖甚不肖有司。無所用折。惟攤派之平民。刖恣意苛索。百計刁難。惡差得肆其誅求。而小民不勝其迫蹙。於是起折乾之例。而後差飽其欲。而民緩其死。然此風一開。民力愈不能支。差心益難以饜。此國計所以日?。而民生所以日瘵也。為今之計。莫若設為內外稽核之法。內而兵部頒發號冊。給與各省驛傳道。驛傳道分給各屬驛吏。凡有過往差使應用夫馬名數。悉照勘合火牌應付。不得浮溢。外而州縣設立號冊。詳載官買馬若干匹。造車若干輛。置船若干隻。募夫若干名。呈部印發。凡遇仕官兵丁來往。悉照官設額數給與。缺則借取鄰封應用。不得求之額外。不得問之民間。以上二項。俱令本差自填號冊。年終繳部稽查。如有越數誅求者。據實題參。請以大法治之。庶人人知警。不敢苛索。而驛吏與地方守令。皆不至疲於奔命矣。至若折乾之說。起於橫索。閭閻不能如數。故為此無可奈何之計。今既立有定額。官辦官付。此風不戢而自息矣。_
地圖說豫乘識小錄|朱雲錦|賀編1827|卷七十九兵政十地利下|昔晉司空裴秀。嘗作禹貢地域圖十八篇。其序曰。制國之體有六。一曰分率。所以辨廣輪之度也。二曰準望。所以正彼此之體也。三曰道里。所以定所由之數也。四曰高下。五曰方邪。六曰迂直。此三者。各因地而制宜。所以校平險之異也。六者作圖之法備矣。惜其書不傳。後唐賈耽作華夷圖。亦稱於世。嘗謂地理之學百聞不如一見。又云十說不如一圖。古人之圖史並重者以此。愚意有方面之任者。可飭沿邊及腹地有山險州縣。各勘明本境某山周回約幾里。高約若干丈。與傍近山或聯或斷。距州縣治若干。某水出某山。流接某縣。山內通行之路。凡自某縣某堡入境。至某縣某地出境。有無兵營分防官司。又有樵路若干條。可為至某處捷徑。或古設有某關。今有無基地。再註明四至八到。並為說。挨縣呈送。再繪為總圖。統為之說。則一省之形勢瞭然矣。漢入關中。蕭相國先入丞相府收圖書。然後知天下扼塞戶口。唐時每州亦造送圖經。皆此。若得數同志者。即所?之地。各成一圖。彙齊可成大觀。與古之裴賈。方軌並駕。而守土稽古者。皆得有所考鏡矣。嘗閱各志。見張應科林縣險要圖說。甚簡核可法。附錄之。以待有心者之則傚云。__　張應科林縣險要圖說此林縣西山之險要也險隘處所均屬太行之支節其北繇百餘里而入有馬塔口洪梯口迤南則為蟻尖寨寨之南為魯班壑又南則有斷金橋風門口東峻?崔八口關牆嶺距邑七十餘里而上總之南北相連人跡可及其險而當守者首蟻尖寨次斷金橋其餘則崎嶇樵徑車不得方軌馬不得成行上下為難無容慮矣何者蟻尖寨西北距縣四十里繇姚村迤西五六里為東寨門口上黃蒼巖等泉十處中有古營房教場其南繇小蟻尖寨大蟻尖寨古巖口東?頭泉小明清水泉至西?頭泉距營房約二十五里餘獨有巖東西?頭泉各有樵徑可攀援而上宜?削之以絕蹊逕又自教場北繇朱路巖之斷頭崖距營房約十餘里而朱路巖亦有樵逕宜?削其北柳樹水泉百戶水泉磑臼焦水泉俱營房正西山西漆樹溝水泉南柳樹水泉蓮花水泉俱大蟻尖山後西面凡水泉皆可資軍用斷頭巖至西蓋頭泉南北三十五里東寨門至寨西後溝東西?十五里總周八十里而多後溝有通山西蹊逕已經堵截往來而法久令廢幾成大路乃令?削只留一面上下便於防守足矣其斷金橋去縣西南五十里繇桃源店西上有水泉一道與山西平順縣接界險峻一橋可度二人倘一夫當關真萬人之莫敵東西咽喉行者絡繹至蟻尖寨下險上平水泉數十可屯萬軍曹魏高齊倉屯瓦礫猶有可辨自古防之矣_
岡底斯山考四川通志|ANON|賀編1827|卷七十九兵政十地利下|岡底斯山。在阿里之達克喇城東北三百十里。直陝西西甯府西南五千五百九十餘里。其山高五百五十餘丈。周一百四十餘里。四面峰巒陡絕。高出乎眾山者百餘丈。積雪如懸崖。皓然潔白。頂上百泉流注。至山麓。即伏流地下。前後環繞諸山。皆巉巖峭峻。奇峰拱列。按其地勢出西南徼外。以漸而高。至此而極。山脈蜿蜒。分幹向西北者。為僧格喀巴布岡里木孫諸山。繞阿里而北。二千五百餘里。入西域之和闐南山。及蔥嶺諸山。向東北者。為扎布列斜而克角烏爾克年唐拉木薩坦岡匝諾莫渾烏巴什巴顏哈喇。諸山環衛。地竟青海。連延而下。六千餘里。至陝西西甯等處邊界。向西南者。為悶郡克尼兒薩木泰岡諸山。亙阿里之南二千餘里。入厄訥特克國。向東南者。為達木楚克喀巴布岡噶爾沙彌弩金剛花諸山。歷藏衛達喀木七千餘里。至雲南四川之境。　國朝康熙五十六年。遣喇嘛楚兒泌藏布蘭木占巴理藩院主事勝住等。繪畫西海西藏輿圖。測量地形。以此處為天下之脊。眾山之脈皆由此起云。按水經注。阿耨達山西南。有水名遙奴。山西南小東有水名薩罕。小東有水名恒伽。此三水同出一山。俱入恒水。康泰扶南傳曰。恒水之源。乃極西北出崑崙山中。有五大源。枝扈黎大江。出山西北流東南注大海。枝扈黎即恒水也。今阿里為藏中極西南地。近古天竺境北。山西出狼楚拉楚麻楚三大水。皆西流轉東而南。合為岡噶江入南海。疑此即阿耨達山也。自佛書言阿耨達山。而釋氏西域記。酈道元水經注。蕭德言括地志。咸謂阿耨達即崑崙。然以地遠莫考。轉相附會。荒怪不經。我　　　聖祖威德廣被。薄海內外。罔不臣服。西南徼外窮荒不毛之土。盡隸版圖。使臣測量地形。踰河源。涉萬里如履階闥。一山一水。悉入圖志。四十九年。　　諭大學士九卿等曰。梵書言四大水出于阿耨達山。下有阿耨達池。以今考之。意即岡底斯是。唐古特言岡底斯者。猶言眾山水之根。與釋典之言相合。　　　聖言煌煌。始知宇內眾山水皆導源于岡底斯山。自是而載籍所傳。或有或無。皆可按圖以辨。猗歟盛已。__　_
復建盱眙城議|郭起元|賀編1827|卷七十九兵政十地利下|儒者每云地利不如人和。眾志成城。峻垣重門。可以不設。然當其無事。無以肅禁防而弭戎心。及一旦有事。則扼腕太息于無所憑藉者。此在內地且不可。矧其為巖疆要衝哉。盱邑在三代屬徐。戰國徐為吳滅。越又滅吳。後復并于楚。秦有天下。設郡縣。始有盱眙之名。劉項時。為楚懷王都。西漢屬臨淮郡。東漢屬下邳國。晉時或臨淮。或淮陵。東晉為盱眙郡。南齊置北兗州。元魏仍為郡。陳置北譙州。隋仍為縣。唐置西楚州。宋為縣。屬泗州。南渡後。再沒于金。再復之。置盱眙軍。仍廢改置招信軍。元陞軍為路。置總管府。後改為臨濠府。復降為縣。明屬鳳陽府。　本朝陞泗為直隸州。縣屬之。其地阻山帶淮。東連滄海。南抵長江。洛汴繞其北。汝潁會其西。鎖鑰濠壽。屏蔽淮揚。險要與泗同。而盱因山建治。俯視水陸為尤勝。自古未有不得盱眙。而能東下江左。西上中原者。舊有城。前志不云建自何代。考之史。劉宋元嘉二十八年。魏太武南侵。率三十萬人攻盱眙。太守沈璞。與徐兗二州刺史臧質拒卻之。露版以聞。夫以一城能拒卻三十萬之眾者。其城諒非小矣。南宋紹興六年。樞密使張俊屯盱眙。經略淮西。宋嘉定十一年。修盱眙軍城。明建文四年。燕師南下。克盱眙。前志云。城自永樂間廢。或云靖難時。燕人恐王師據城擊其後。乘勝墮城。或云。燕王登位。聽堪輿家言。城與祖陵反背。故廢之。史無明文。世遠不可得而知也。余吏茲土。巡行山?。見遺磚斷石。零落于荒榛野蔓間。詢之父老。言城阯袤延上下。舊有六門。今存其一。所謂淮汴門也。竊念官民廨宇庫獄。生聚所在。乃常如傳舍僦居。而邑治四郊。南則山原曠莽。其北波濤洶湧。村莊稀少。鎮集寥闊。日夕則柝鈴傳呼。篝燈宿火。恒有戒心。未可以為安也。更有進者。　國家景運方隆。兆卜億年有道矣。然而安不忘危。未雨綢繆。深計者恒思王公設險之道。萬一中原小警。一旅浮淮而下。傍崖登岸。盱無城守控制。即可透漏淮揚。沿江空列堡戍屯兵。而別逕可通。不踰時而達瓜步。則江防亦為無用矣。誠以盱山作城。淮水為池。屹然金湯在望。形格勢禁。則一城之建。豈不賢于十萬師哉。廢城規制?小少井。苟斷其樵汲則危矣。又四山在外。若憑高以?火攻城。內無以拒也。而濱淮無障舟師亦易踄崖。今宜于上龜山觀星臺天臺山戚家山象山。山頂築垣塞。其缺處為門。包連山下市廛。于水濱壘石置堞。隨勢高下。其長不及十里。則險阨盡守。安危俱有所恃。比年河淮汎溢。山境又值旱蝗。近稍得歲。閭閻甫就休息。予乃深慮日後之事。聞者將疑為迂闊。不知見以為迂闊者。有時而不迂闊也。若夫察民情。辨土宜。振綱紀。輯甯而和會之。以盡其保障之責。予日夜有志焉。而愧其未逮也。_
書何承矩傳後|儲大文|賀編1827|卷七十九兵政十地利下|李忠定備邊禦敵劄子曰。一河北塘濼。東距海。西抵廣信安肅。深不可涉。淺不可以行舟。所以限隔胡騎。為險固之地。而比年以來。淤凝淺涸。不復開浚。官司利於稻田。往往洩去積水。隄防弛壞。又自安肅廣信以抵西山。地形低下處。可益增廣。其高仰處。即開乾壕。及陷馬坑之類。宜專遣使以督治之。又乞修塘濼劄子曰。契勘安肅廣信平涼等軍。東有塘濼。西抵太行。中間坦塗。不過三百餘里。塘濼既可增廣。其他地勢雖頗高仰。亦可因高就下。限以長堤。瀦畜水櫃。以為阻固。如水櫃不及之處。自宜修築城堡。屯兵控扼。或設塹?。以虞奔衝。茲事體大。非藉能臣。未易辦集。竊見樞密副都承旨李邈。累任河北邊郡。風績素著。深究邊防利害。欲乞特建一司。以邈充使。專切措置塘濼城堡水櫃等。仍乞朝廷多方應副。庶幾克成大功。以為永遠之利。而乞修邊備劄。亦曰。八曰增城壁。九曰增塘濼。十曰置堡塞。至靖康傳信錄。則曰雖委?邊增修塘濼城池。而輔郡畿邑。已降指揮。旋即罷止。?八事中。嘗請四輔郡。諸畿邑。皆築城創置樓櫓也。近京築城置樓櫓。且罷止。而?邊塘濼指揮。其高閣置之也可知矣。及其宣撫河北河東也。又乞修復塘濼舊制曰。臣契勘塘濼。深不可舟。淺不可涉。限隔戎馬。實為國家永遠之利。緣塘濼有蒲魚稻田。自來係屯田司拘管。以修治隄防為名。其實以充私用。往往放洩塘水。營利自豐。漸令塘濼湮廢。不足限隔。深失祖宗之意。今來新開塘濼。皆係民田。伏望聖慈。特降睿旨。下河北路轉運司相度會計一歲所修隄防之費。量自轉運司及朝廷應副。不許種稙稻田。其蒲魚之利。許小民採取。庶幾塘濼漸復舊制。而?邊貧民。蒙陛下德澤。實為大惠。御批雖依奏。而塘濼之所以限戎馬者。欽宗實未之克稔也。_
皇輿圖賦序|全祖望|賀編1827|卷七十九兵政十地利下|成周大司徒掌建邦之土地之圖。周知九州廣輪之數。辨其山林川澤邱陵墳衍原隰之名物。土會土宜之法。而大司寇之屬。職方掌天下之圖。辨四夷八蠻之人。九州之國。使同其貫。大宗伯之屬。保章以星土辨九州之地。所封之域。大司馬之屬。司險掌建九州之圖。周知山林川澤之阻。達其道路。大宰之屬。司書又以地圖得知山川之數。經野之學見於官禮者如此其多。然猶未溯其原也。在昔風后受圖。方州始定。?世遠莫得而傳。至若聖人作易。仰以觀天。因吉凶而得象。俯以察地。即圖書而作則。所謂圖者。山川險易星土分合之圖是也。所謂書者。貢賦多寡九等之書是也。圖之繫以河。書之繫以洛。則以天地之中。實在河洛之間。其中南北高深之故。聖人所則。猶之吉凶之象。聖人所法。?不離乎周官之所載。惟其為典籍之最重。故顧命與大訓。?陳東序。嗣後穆王大朝黃山。披圖視典。而蕭何得秦圖書。以具知天下之要。孔安國為博士。具見圖書。以注遺經。即武皇亦據圖書以知河源。班固亦本圖書以成地志。?皆三代之舊本也。典午以降。周秦秘書既絕。司空裴秀。按漢人括地諸雜圖。麤具形似。不為精審。於是作禹貢地域圖一十六篇。其體有六。一曰分率。二曰準望。三曰道里。四曰高下。五曰方邪。六曰迂直。圖學之大?。略具於此。而以二寸為千里。唐賈耽作海內華裔圖。從三丈三尺。廣三丈。率以一寸折成百里。宋之祥符。李宗諤亦嘗作圖。其後稅安禮亦作地域指掌圖。元則臨川道士朱思本作輿圖。參之梵人帝師之祕圖。與宋舊圖。互譯而成。蓋用功十年。而自謂無憾。今世之所存者。僅有此本。而亦多為明人轉相增竄。名以己圖。獨計程畫方之法。猶遵其舊耳。明嘉靖中。山陰周繼志地圖。極為世所稱。縱八尺。橫二丈。每方百里。今已鮮足本。三古圖書之精意。誰克紹之。且夫圖學固難。而其中以星分合方域為尤難。自古學失傳。康成謂堪輿所載。皆非周禮之法。而自漢志而後。有以十二分野配十二國者。有以二十八宿配諸國者。有以二十八宿配十二州者。有以北斗七星配七國者。有以二十八宿配禹貢二十八山者。有自邶鄘諸國而下皆配之者。其說之支離誕妄。莫可究詰。明初亦有清類天文分野之書。不過以舊說附會而已。惟　　　聖祖皇帝。陋術數之妄傳。成函夏之通譜。上參夫萬五千里之升沈。下綜夫千八百國之廣袤。?先聖先王河洛之傳。由此代興。以臣所見。賦此圖者。大都侈張版章之四闢。而至於著作之精。則莫有能為之發揚者。乃拜手稽首而為之辭。_
相形勢以正經界疏|直隸總督李衛|賀編1827|卷七十九兵政十地利下|查直屬正定一府。原轄三十二州縣。幅廣闊。事務殷繁。前任督臣李維鈞。因見山西分屬倣傚。以盤查倉庫路遠難周。請改五州分治。不為無見。而其中有矯枉過正者。?泥於府屬之有五州。必分而為五。殊不知形勢之偏全。控制之遠近。又不可一?而論也。伏查　國家定鼎京師。北控幽燕。南屏保定。以河間扼東路。以正定總西路。撫有萬方。宰制?動。天下都會。朝貢奔走者。不出河間。則出正定。西南九省之衝。正定實為咽喉要鎮。從前三十二城。大小維持。臂指承使。雄關環峙。城郭恢閎。股肱上郡。氣象不同。今自分隸以後。北止四十里。南僅六十里。即為府屬統轄所不及。且郡城東門十八里外。即係晉州所屬地界。肘腋之間。號令不行。合之四隅。缺其東面。於形勢為未全。於經界為不正。況所存止正定一縣附郭。其餘皆西北沿山簡僻之區。地勢既狹。賦額復少。似於表裏河山。保障畿南之義。猶未相宜。雖不必盡為更張。而補偏救弊之道。誠不可以不為籌及者也。臣從前屢次出差。經過其地。今復按圖稽考。細詢輿情。在阜平縣去府二百五十里者。猶仍舊轄。若晉州及府屬之無極?城二縣。定州屬之新樂縣。俱去府治或五六十。或八九十。皆在百里之間。呼吸既通。盤查極便。且均係正定東北二面地方。似應將此四州縣。仍歸府屬。就近管轄。則四隅之形勢既全。道里之遠近適中。三輔要地。防維更得鞏固。至定州為古中山地。西擁太行。東環瀛海。夙稱制勝之區。洵宜仍分直隸州治。但所轄之新樂縣。既歸府屬。則該州止有曲陽一邑。體制不稱。查保定府屬之深澤縣。與定州東南接壤。相去僅九十餘里。改屬定州。亦為近便。保定府原轄二十州縣。前雖會請以淶水縣改隸易州。今即再去深澤。在保屬尚有十七州縣。已不為少。而定州則西有曲陽。東有深澤。控制其中。形勢規模。亦足相稱。似此一轉移間。誠如古人所云地因其宜。天運其施。而王政惟時。悉合蕩平正直之軌度矣。再查正定府屬之平山縣。雖係山僻之邑。與晉省連界。西北至五臺縣一百八十里。西至孟縣一百五十里。皆係疊嶂層峰。險峻深遠。匪類易於隱藏。且平邑營治稻田三萬餘畝。多係晉人墾種。往來雜。與昔不同。稽察尤當嚴密。而縣治偏在東南。往返動須數日。實有地方空闊。鞭長莫及之勢。從前平邑下口村。原設巡檢一員。後經裁去。今查離城六十里之洪子店。係五臺孟縣分道而來之總匯。居居稠密。立有市集。應請復設巡檢一員。移駐此地。凡西北兩路交界處所。責令稽查巡緝。於地方更為嚴密矣。_
臺寨條議|徐旭旦|賀編1827|卷七十九兵政十地利下|臺之設所以傳烽火。非所以備戰?也。以傳烽火則太密。十里一臺足矣。不必五里一臺也。以備戰?則太疏。一臺五人。不足以敵賊眾數十人矣。為今之計。宜?墩臺之數。而講明傳烽火之法。晝?夜火。頃刻百里。百里之地。始立一寨。遇有風警。發兵勦捕。庶幾疏密得宜矣。寨之設。所以居汛兵。非以宿重兵也。今日之寨。有新築造者。有依舊壘者。規模狹小。容兵百人足矣。用守備千總一員領之足矣。偶有賊警。亦屬么麼。初無大?賊船也。寨中之兵。足以制其命而有餘矣。提鎮各標。皆當歸本營。宿重地。遇有大警。塘報到日。量賊多寡。發兵勦捕。此為舉重馭輕之道。不必將提鎮各營。列寨而居也。提鎮者兵之總司也。沿海各府。各有邊界。則應各設一鎮。以一鎮論之。則應駐府城。不應偏居州縣。提督居適中之地。以節制諸鎮。各鎮居一府之中。以經理各縣之邊界。此為臂指相使之道。如溫鎮之在平陽。台鎮之在甯海。此安插之失宜也。臺寨之設。所以備瞭望。非以立界限也。沿海之民。以海為命者也。今遷遣無業。飢寒迫身。雖目前復業。有可耕之地。而無耕種之力。有可以偷生者。無不為之。雖功令煌煌。三令五申。而走死如鶩。不可得止。今奉　　旨撤界。百姓稍有生機者。可以沿塗採捕。而汛防之官。恐其不便稽查。創出墩臺為界之說。以致百姓不得沿塗採捕。不知　朝廷之所以撤界者。一寬一嚴。片板不許下海者。嚴之也。沿塗許其採捕。官兵不許勒詐者。寬之也。寬政行而後嚴政可行。今創為墩臺為界之說。是又立一界也。又立一界。是民終不得與塗相近。而又何從而採捕之乎。若細繹部文。寬其採捕。而止嚴其出海。則百姓有可以養生者。又何苦蹈不測之禍乎。此當亟為講求者也。且民船可禁。兵船不可禁。何則。沿海之兵。星羅碁布。而偷越之姦民。終不可得而絕者。以兵船亦禁下海。則所防者不過界內咫尺之地。過此以往。即肆然無復有議其後者也。五里一臺。臺止五人。日可瞭而夜不可瞭。晦風雨冥。?忽兔脫。防範之勤。終不敵窺伺之巧。海疆袤延數千餘里。一口出一人。百口出百人矣。一口出一船。百口出百船矣。是欲禁民船。則兵船尤不宜禁也。併禁兵船者。功令之過嚴也。　朝廷動用數十萬金錢。修造大小戰船者。所以臨敵制勝耳。若海內有姦宄之民。蠢動之賊。惟瞪目視之。而不敢一艇相向。而聽其飄忽。任其揶揄。無此法紀。宜寬兵船之禁。使大帥遣調。不時出哨。遇有姦宄草竊。盡力殲之。則內外皆有顧忌。海禁自然肅清矣。_
與百制府論孫文定南遊記書印心屋集|陶澍|賀編1827|卷七十九兵政十地利下|承示孫文定公南游記一篇。首尾一氣。如黃河落天。直走東海。其間又復千里大曲。百里小曲。洋洋乎。淵淵乎。近古奇作也。惟中間亦小有未檢處。如曼倩公明古平原人。在今之武定。而誤以海州之平原當之。岷山為南幹之祖。禹貢明言岷山之陽。至於衡山。而誤以為中幹。且末後總束一段。言天下大勢。水歸二漕。山分三幹是已。而又言大河以北。水皆南流。大江以北。水皆北注。此則以指喻海。尚非天下之全也。?地以山為脊。而水從兩邊界之。南幹縱行。以五嶺為脊。嶺以北江廣之水。固皆北流。若粵閩在嶺脊之南。仍係東南流。非北注也。北幹橫行。以太行為脊。太行之右為汾涑。皆西南流。太行之左。為漳衡滹沱巨馬易白諸水。皆東北流。無南流者。惟沁在太行南麓。故順流而下。又邳宿南流則疏鑿而成。非其本來也。至若三幹之說。昉於僧一行。千餘年來。莫之或易。然某竊以為仍止兩幹。岷山之脈。蔓衍東南。此南幹也。其中幹北幹本係一脈。從隴西來為嶓冢。經太白至終南。始分支。一出華潼。渡砥柱。起太行。為北幹。直走醫巫閭入海。至高麗南轉。浮登萊而結聚於泰山。一由終南。趍商雒。為中幹。經南汝光陳。至徐州渡河。經呂梁下邳鄒嶧。而亦聚於泰山。故終南為中幹北幹分龍之所。而泰山為中幹北幹合龍之所。實首尾一龍耳。其間元氣包裹。條理精密。此中原人物所以極盛。而孔孟生於氣聚之處。遂以砥柱萬世也。某嘗出使西川。途中細觀山勢。見太行之脈。從壽陽之黃土嶺出。脈僅如一線。終南之脈。從寶雞之煎茶坪出。脈亦僅如一?。計此兩大山。行經數千里。每過一峽。必出一脈。似此者數矣。蜿蜒磅礡。其大如彼。而其細又如此。造化之妙。非身歷其境者不知。僅從紙上談兵。終隔一塵。然非胸有全局。亦熟視之無?也。文定此文。獨有千古。高處在識在力。小未檢點。亦無損豪末。大抵其生平剛毅之氣。練達之識。皆於此可想見一斑。合三習一弊疏觀之。真我　朝第一流人物也。謹質蠡測之私。伏乞治事之暇。加以誨正。_
請建壕塹防禦疏雍正九年|兩江總督高其倬|賀編1827|卷七十九兵政十地利下|恭讀　　上諭二道。仰見我　　皇上睿照如神。無遠不燭。蓋準噶爾逆賊。不過恃其地稍遠。我師進勦。難以久住。及恃其偷竊馬駝之伎倆。此次冒死來犯。亦以為竊去馬駝。我師不能深入。此正畏我師之深入進勦。一則其力不能排兵對壘。再則我師壓境。其下威脅之眾。必有離瓦解之勢。是以為此冒死先發之計。此種情形。俱已悉在我　　皇上照臨之中。築城以扼其吭。漸進以蹙其勢。出遊兵以取其人畜。廣屯田以裕我軍糧。使賊勢日促。賊眾日離。然後搗其巢穴。殄此遊魂。此誠萬全之道。必勝之方。臣不勝欽仰欣慰。在臣犬馬愚昧之衷。因　　皇上築城之　　聖諭。思及立壕一節。兩面陡峭。人馬難越。亦可以制賊人之偷竊。我大兵駐劄。及緊要之處。既已築城。其閒或有應分布駐兵牧馬之處。若築城不能遍及。可否挖立壕塹。如有事之時。黑夜之際。將馬駝牛羊趕入壕內。平地置放。我兵易於防範。賊人難以偷竊。其事速於築城。或築城之前。先立壕以制敵眾。然後從容築城。似亦可行。總之臣知識庸短。所見無當。但臣既有愚忱。不敢不以具奏。__論潼關潼關縣志_昔人謂丸泥東封函谷關。今日之潼關。鎖鑰西秦。謂即古之函谷者非耶。然入關有三道。潼。入關之正道也。商之武關。入關之孔道也。朝邑古臨晉地。自夏陽至關。平曠百里。大河易渡。漢祖往來關中。嘗由臨晉。而七國謀反。亦欲兵由此入。是又入關之隙道也。一方不戒。三險俱失。誠哉是言。然武關萬山險阻。一將偏師。可以無虞朝邑雖曰平曠百里。命將建營於中路。設巨?數十。南北?守。則大河即天塹也。至潼關之守則禁溝最為要地。昔黃巢從禁坑破關。明逆闖李自成亦由禁坑陷關。豈非一方不戒。而失三險之明驗乎。?疏忽地理之要。而十二連城之廢也。古設十二連城於禁溝之西。由南郊以扺山麓。計三十里。而十二城。是三里一城也。每城設兵百人。而於中城益其兵。多設火器矢砮。連絡呼應。疾若風雨。即有百萬之眾。豈能超越而飛渡耶。故守關而不守禁溝者。守猶弗守也。守禁溝而不建十二連城者。守猶未善也。是猶一室之內。杜門塞竇。以防鳥雀之入。而忘閉其牖也。是以關予敵也。非所以固吾圉也。後世之守關者。察地利之形勢。謀封疆之萬全。周歷山川。曠覽古今。鑒觀成敗。其於建連城以控禁溝。控禁溝以固關。亦訏謀而重慮之乎。故妄以管窺之見。附兵略之後。_
請朔平城等處設?疏雍正十年|宣化總兵李如柏|賀編1827|卷七十九兵政十地利下|查大學士鄂爾泰等。議覆直隸古北口提臣路振揚等奏陳查邊事宜。准于殺虎口添子母?十二位。製造送往等因。奉　　旨依議。欽遵在案。臣查殺虎一協。誠為要口。議准添?。洵為慎重邊疆之至意。但查附近殺虎協之朔平城。相距咫尺。勢為犄角。舊有旗兵駐防。近蒙　　皇恩。加添兵馬。設立參將。其地尤為衝要。而子母?乃防守利器。必須亦設十位。以資應援。臣標新設之前營。原因地方緊要。故為加添官兵。查標下中左右三營。各有舊設子母?十位。而前營事同一例。亦應設?十位。以濟防禦。惟是殺虎朔平前營應設之?。共計三十二位。除殺虎口舊有子母?五位。尚應造?二十七位。若俱請於造?處製造。不惟工料以及解送。需費浩繁。而製造必需時日。臣查陽和城。舊有貯庫報部不堪用之九龍銃著。其名雖殊。其實則子母?也。其身柄膛口。一加修理。即屬堅固可用。所少者。不過子?耳。與其聽其日久銹壞。何如加添子?。以為防禦利器。再各營路經臣查出。不堪用之廢壞鎗刀等項纍纍。以之製造子?。既無庸買鐵。而所費工資無幾。成功亦易。既可節省正項錢糧。又可免其解送。更可俾各營早得?位。早為演習。其為裨益實多。臣隨與撫臣商議。飭令臣標署中軍遊擊睢世俊監管。每母?一位。照例造子?五位。務必精工合式。其所費工資食用?架等項。俱動餘租易價等銀製造。所有子母?二十七位。已如數造成。臣逐位試看。打放最遠。頗稱便捷。隨將?位發給各營。?報部請將前製造之子母?。停其送往。再查既有?位。必須?子。方為全備。臣查各營路。有地非衝要。而舊貯?子甚多者。有地處衝要。而?子無幾者。亦有竟無?子者。殊非因地制宜之道。仰祈　　皇恩。准臣與撫臣石麟商酌。察其沿邊營路。最衝與次衝者。將舊貯?子。量為撥給。務期多寡允當。防範有資。俟撥定再為報部。緣係添造?位。酌撥?子。以益營伍。以濟實用。理合一併奏明。_
請總督移駐兗州疏河南通志|王士俊|賀編1827|卷七十九兵政十地利下|查直省設立督撫大臣。並膺封疆邦域之重寄。巡撫專司一省公務。自應駐劄本省。惟總督既節制兩省。駐劄地方。必宜酌量扼要。方資控馭。臣查河南一省疆域。西接潼關。東聯兗濟。北控廣大。南蔽襄黃。開封實係堂奧。督撫並建。固資彈壓。但既兼轄山東。登萊青三府。又屬海疆。而濟南之德州。兗州之濟甯。尤為南北總匯衝繁之地。山海交錯。較之河南閫閾天中。四方輻輳者。更為緊切。督臣坐鎮開封。於山東沿海諸郡。相隔或二三千里不等。見聞恐有疏漏。呼吸未得靈通。自應擇一居中扼要之郡。西控豫州。東攝齊魯。方為永遠妥協。臣因巡歷山左。綜覈兩省樞要。細加籌度。就臣愚見。以為督臣駐劄之地。莫過于山東之兗州。其便有六。?兗居河東兩省之中。西至陝洛。東至登萊。遠近維均。調遣殊易。此道里之便一也。兗之北境。緊貼省城。拱護　神京。兗之西境。緊貼東昌。密邇畿輔。東則四百餘里。至江南贛榆。南則一百九十里。至江南沛縣。直隸引其首。江南承其後。四通八達之邦。樞機鎖鑰之壤。此形勢之便二也。運河橫貫於中。漕糧萬艘。啣尾而進。舍此莫由。濟甯一州。尤係津要。舟車絡繹。商旅雲屯。最易藏奸匿匪。此稽察之便三也。督臣有兼理河道之責。黃河由豫省考城入兗州府屬曹縣境。踰單縣魚臺。折入江南徐州。每虞泛溢。而昭陽南旺安山諸湖。夏秋大雨。水勢陡漲。衛河巨流。自西衝突而來。擾其北境。民苦水潦。督臣與河臣相近。更得悉心籌畫。此疏導之便四也。至於沿海之郡。皆耳目所易及。督察海口商漁。嚴禁私鹽礦犯。此巡查之便五也。況移駐兗州府城。離豫不遠。由曹縣而西。至河南考城縣。僅三十里。由曹縣而東。至河南歸德府。僅六十里。由單縣而南。至河南虞城縣。僅六十里。其距開封府僅三四日。一轉移間。兩得其宜。此貫通之便六也。仰懇　　皇上俞允。將督臣衙門駐劄兗州。則所辦兩省吏治民生。河防海道。一切事宜。均有裨益。而山海數千里幅。實收控制防維之效矣。查兗州現設總兵官一員。若移督臣移駐于此。則總兵可裁。即以鎮標兵丁改為督標。鎮標之中軍遊擊。改為督標之中軍副將。再設城守副將一員。以資調遣。一切考拔汛防。即以各副將為統轄。至城守應設弁兵數目。另行酌議召募。又查總督駐劄之處。應有文職大員。以備任使。所有撫參督審案件。若由兩省臬司轉解。不特案犯往返拖累。且遇有駁審。不能就近招轉。必致逾限稽遲。似應請專設河東按察司一員。即隨督臣同駐兗州。除命盜各案。仍聽各府州審解兩省省城按察司。招轉撫臣衙門審題外。如有撫參督審事件。即令徑解河東按察司審轉。不必再由本省臬司招解。庶事件不致稽遲。案犯免于拖累矣。查山東現有兗莒沂道一員。經臣于沂州改設知府一案內。請將兗莒沂道改為兗沂道。移駐兗郡。另疏具題。應請將該道改設河東按察司。仍帶分巡兗沂二府事。體制更為周密。再查兗鎮總兵駐劄衙門。規制稍隘。兗州府署規模宏廠。應將府署改為督署。鎮署改為府署。應有酌量增添房屋修造之處。飭司查估興工。至兗沂道城守副將。或兗城現有舊署。或應另建。亦俟飭確查定議。另行報部。至兗鎮所轄之臨清沂州德州泰安曹州壽張高唐東昌梁山范縣沙溝臺莊等營。應統歸督標管轄。其有應再酌量添設城守副參大員。分協駐防。統率各汛之處。亦俟另行查議具題。_
論守城|陸世儀|賀編1827|卷七十九兵政十地利下|凡守令欲守城。不可不知城操之法。?人知戰陣中號令。不可不于平日練習。不知城守號令。尤不可不于平日練習。無論其他。只飲食寢息。若無號令。便自紛然。何以禦敵。?戰陣屬兵。守城屬百姓。百姓平日全不知號令。豈可不豫習。一旦有事。驅之臨埤。孔子所謂以不教民戰。是謂棄之也。__崇禎庚辰間。以天下多寇盜。縣官不知城守。乃部頒修練儲備書。令縣官皆習城守。州守希聲錢公。以問張臨川受先。受先以問予。予曰。是不難。太倉一邑。地不下百里。田不下百萬。但使畝出米三合。銀三釐。則修練儲備之法。可以畢舉矣。受先請籌之。予曰。兵志。守城之法。一步一甲士。十步加五人。積貯大縣五千。小縣二三千。今太倉一邑。城不下千?。則千夫不可少矣。城中不下數萬家。則五千石不可少矣。今使畝出米三合銀三釐。則一歲當得米三千石。銀三千兩。以米千石為歲給千兵之用。其三千石以備儲蓄。積之三年。得六千石。可以為常平。賤斂貴糶。其息可以給軍食。不必復議斂矣。其銀三千兩。則以為修鑿城隍。置買馬匹。造作弓矢衣甲火器。及不時賞賚之用。積之三年。可九千兩。百物充足。不必復議置矣。受先曰。食廩之費。莫甚于兵。今營兵日餉三分。且猶不足。即使每人日給米二升。亦歲需米七千二百。何云千石也。予曰。不然。守城之兵。與出戰之兵不同。養無事時之守兵。與有事時之守兵。又不同。是有權焉。受先問云。何時方議官糶。予曰。即此可以寄軍令矣。江南之人。未知寇盜。不願為守。獨每歲五六月米價騰湧。負販之家。常苦乏食。往往望官糶減一二錢為幸。今試令坊郭之長。集里巷貧民。欲得米而願充守兵者。約千人。稍為什伍。諭以每歲五六七月。缺米價貴。准人給米日一升。三月人共九斗。餘月不給。其守兵雖有籍。仍不入營伍。惟于暇日。守令率之城操。習守禦法。歲四五次不拘。操之日。仍人給米二升。以為他日守城之準。百姓知其無所苦而有所利。必不憚于應命。是以百人之食養千人。千石之米恰可當一歲之用。此其便有三焉。凡兵非養之為難。既養而欲去之為難。今惟城操日給米。餘日不給。則操縱在我。用之不缺。其餉不用即停。一便也。每歲官糶費而無益。今所費無幾。一舉兩得。吏胥不能乾沒。姦民不得妄食。而常平有本。又不必歲斂于民。二便也。歲時城操。百姓聚觀。一人學守。教成百人。百人學守。教成千人。使民皆習于金鼓旌旗之令。分合進退之法。三便也。受先深以為然。告之錢公。錢公悅。擬於明年舉行。值辛巳歲大祲。遂不果。__有人自兵間來。述流寇攻城之法。多用大銃。攢聚一處。擊去城?。一?碎。復擊一?。漸漸兩邊分開。至擊去十餘?。則城上人不能存立矣。然後兩邊仍用銃猛擊。中間卻只放空銃。令甲士從空銃下。匍匐至城足。鍬钁斜穿磴道登城。城上無人。莫能下禦。此因城足無牛馬牆故也。若有牛馬牆。則?雖碎。亦不能至城足也。又火銃利仰攻。不利下擊。故攻城之賊。聞銃聲則急蒲伏。過則起而疾趨。愈近則銃愈不足恃矣。善守者必于城足設牛馬牆。于牆中用銃。則賊不能逼。__凡都城中必當用重城。重城以多為貴。?城大則難守。一處竊發。滿城擾亂。畫地而守。此八陣大陣包小陣大營包小營之法也。予于甲申臆議中。曾有畫都城為九區之說。聞者笑之。此不讀書耳。唐肅宗時。武威九姓商胡反時。武威大城中。有小城七。胡據其五。二城堅守不下。度支判官崔稱以二城兵拒之。旬有七日而平。非重城之益乎。_
論輿地之學十七史商榷|王鳴盛|賀編1827|卷七十九兵政十地利下|杜佑通典州郡門序。自云凡言地理者多矣。在辯區域。徵因革。知要害。察風土。纖介畢書。樹石無漏。動盈百軸。豈所謂撮機要者乎。如誕而不經。偏記雜說。何暇?舉。或覽之者不責其略焉。自注云。謂辛氏三秦記。常璩華陽國志。羅含湘中記。盛宏之荊州記之類。皆述鄉國靈怪。人賢物盛。參以實證。則多紕謬。既非通論。不暇取之矣。吉甫進書表。亦云古今言地理者。凡數十家。尚古遠者。或搜古而略今。採謠俗者。多傳疑而失實。飾州邦而?人物。因邱墓而徵鬼神。流于異端。莫切根要。至于邱壤山川。攻守利害。本于地理者。皆略而不書。將何以佐明王。扼天下之吭。制群生之命。收地保勢勝之利。示形束壤制之端。此微臣之所以精研。聖后之所宜周覽也。此二公議論。實獲我心。二公皆唐中葉良臣。學行名位並高。固宜辭尚體要。若合符節。抑豈獨談地理者當如是哉。凡天下一切學問。皆必其根據切實。詳簡合宜。內關倫紀。外繫治亂。方足裨今而傳後。掇拾委瑣。騰架空虛。欲以譁世取名。有識者厭薄之爾。_
議昌化縣徙居所城狀|陶元?|賀編1827|卷七十九兵政十地利下|昌化外濱大海。內偪黎峒。為逋逃淵藪。防守之計。雖藉兵威。尤須民力。自　國初以來。軍民散居村野。城市為墟。雞犬無跡。前令璩之燦通詳兩院。徙令入城。至今無有應者。設有緩急。一旦將何所恃。職到任之初。目擊心憂。未遑經理。今幸徵收已竣。歲功已畢。即遵前案。徙家入堡。隨據本縣六圖士民。合詞來言。昌化自隋建縣。歷唐宋元明。再徙縣治。皆未得宜。至明成化中黎水衝激城市。田園淪沒殆盡。自此不復設縣。寄居千戶所城。土地沙磧。水泉鹹鹵。又僻在海堧。四方商旅。無有至者。迨今百有餘年。一遇符南蛇。再遭陳武。軍民萬姓。殺戮無遺。其初戶口不下一萬。其後僅得千戶。?寡孤獨。無不著籍。議者皆言所城形勢不利。是以前任雖有徙居之令。而軍民畏憚。終莫敢入。今通縣士民。遵奉嚴諭。再三審度。惟小豸嶺近在所城之東。峰巒環遶。土宇平曠。水泉甘潔。又當昌化渡口。舟車之所輻輳。若通詳上憲。許民建堡其中。仿宋時新興縣竹城之制。因山臨壑。盡種竹。可以不煩官帑。而城堡立就。堡就之後。民願聚族而居。與所城互相唇齒。互相聯絡。氣勢自然增壯。伏望垂情詳請。職驟聽其言。在所城則百無一利。在豸嶺則百無不利。既又徐察其情。居豸嶺則欣然樂從。居所城則裹足憚入。?懲符南蛇陳武之禍。意圖趨避。故兢兢若此。比職親至豸嶺。相其形勢。果勝所城萬倍。覽其規畫。果不費官家一錢。此其為慮雖愚。而其為謀甚當。今所城之內。百度廢弛。公私廨宇。無不傾壞。前訓導陳威。旅寓關壯繆祠。今教諭馬駿。寄居義學。堂堂朝士。漂泊野外。幾同廟祝。其於　國家之體。不無貶損。若聽民建堡。因設義學於堡中。使之號召生徒。倡率子弟。當必翕然響應。然後增設排柵。廣種竹。半里之間便可聯絡。所治合為一城。百姓聚居堡中。不異聚居城內。其於防守之計良為便益。若不允所請。士民既憚入城。又無定居。勢必仍散村野。職雖奉命臨民。而不得一民之用。徒擁空城於山海之間。兵單勢寡。逋逃益眾。實可寒心。伏望憲慈。俯順民意。因地以居民。因民以設守。利於民而不病于民。利於官而不費於官。雖出野人之謀。實為久遠之計。仰冀採擇施行。_
讀管子乘馬篇|顧棟高|賀編1827|卷七十九兵政十地利下|余讀管子。至凡立國都。必於大山之下。廣川之上。高毋近旱而水用足。下無近水而溝防省。城郭不必中規矩。道路不必中準繩。喟然歎曰。此世之變。周官之法度盡矣。然而後世之帝王莫能易也。三代以德王。故周禮辨方正位。體國經野。九涂九軌。六鄉六遂。方廣正直。詩曰。君子所履。小人所視。時至管子。其由德而力之世乎。思深哉。有味乎其言之也。世傳宋藝祖之築京城也。趙韓王為圖以進。上怒。擲諸地。徐取紙。用御筆塗之。如蚓曲焉。命內侍曰。依此式修造。及成。城郭巷道。皆迂曲環轉。車馬不得騁。神宗屢欲更之。以祖宗制度不敢易。蔡京秉政。導徽宗為游觀。遂恢拓其制。加壯麗矣。後金人來攻。命植?於四隅。一?所擊。應聲摧墮。然後知藝祖之遠見。管子之言信矣。_
豫乘識小錄序|朱雲錦|賀編1827|卷七十九兵政十地利下|鄙性好游。五岳觀其四。四瀆覽其全。足跡幾半天下。弱冠省覲於豫章。自天津登舟。?衛河南上。抵臨清。見漳衛滔滔自西來。恨不得溯其源也。既入。接次起閉。水俛首受制。謂河伯何無靈哉。及見汶水東來。分流南北注。益奇之。及讀宋尚書祠碑。知用白老人計。在戴村用玲瓏石壩障其北流。而此處又適當地脊故耳。迄今以韋布配食公相。不其偉與。由濟甯至台莊。又見所謂水櫃者而尤奇。其引東岸之水。瀦西岸之湖。以濟下游。斯為人巧之極。渡黃見清黃交匯處。水自洪澤湖出。一用汶上分水之法。南勢卑。故以閘壩層遞束鎖。逼使分注於黃。無異載水行高地。故隄防尤重。由是過淮安揚州入江。乘風過金陵采石。抵蕪湖安慶。自湖口入鄱陽。歷古來戰爭防守地。依稀記史傳所載。或疑或信。又取道常玉山嶺。泛桐廬之棹。自錢唐姑蘇抵淮。舍舟而陸。遵大山之麓歸里。繼又游秦游晉游歷下游豫。有一至者。有再至三四至者。每游屐所經。思考其山川源委扼塞。苦無書。又性?懶。歸輒忘之。然於其大形勢。頗自謂了了。每怪近時談地理者。株守故紙。謂禹貢以山川紀疆域。疆域有變。而山川無改。山即無改。川雖經流。烏能無改。黃河五大徙。變乎不變。江在唐時直至揚子橋。今橋距江廿餘里。又瓜洲向在水中。今南瀕江。馬馱沙亦洲。明已創建靖江縣。改乎不改。即以山言之。風陵一夕湧出。在永濟五臺周將軍名遇吉墓後。小山崛出如列屏。金雞嶺載平陸縣志。近因地震。陷成平地。得謂之無變改乎。且談形勝者。據古人經行防守之地。謂某宜設屯田。某宜列堠戍。則尤為印板兵法。無異趙括之讀父書。夫奕者之觀譜。融其意以待無窮之變者。上也。執其說謂可取萬全之勝者。愚也。如知虎牢可守。而不知守孟津。則敵人拊我之背。知潼關可守。而不知守蒲津。則敵人擣我之虛。古人不能事事告人。即詳告之。亦時時有變。行軍有遙受節制者多敗績以此故。川流有昔盛而今微。昔通而今湮者。山塞有昔險而今平。昔衝而今僻者。晉省交城有葫蘆峪。趙吉士著書。稱其地險扼。幾若蠶叢之難闢。土寇盤踞。百計平之。其功甚偉。近年搜逆之令下。有據以入　　告者。檄查則童山孤立。有葫蘆川為之灌溉。平田沃野。居民櫛比。傳以為笑柄。又有以微山湖在山東嶧縣境水絀。議欲引沁入湖濟運。不惟沁流不能越曹鄆之高亢而入湖。即入湖。沁水盛發。湖蕞爾地能容蓄乎。溢而南出。洳河以南。並其傍近地。不將為巨浸乎。唐賈耽云地理之學百聞不如一見。信乎其為通儒之言也。今年來游汴中。長夏酷暑。日繙豫中志乘。以為消遣。其?述沿革。多本諸一統志　皇輿表。頗信而有徵。因節錄備遺忘。又記諸名勝以待游覽。其舊經過者。如遇故人。又時時見故案牘。則又剌錄其田賦戶口之數。久遂成帙。因思所至之處。倘皆獲賢主人。假我閒軒。賚我紙墨。就所見聞。各成一帙。亦於從政好古者。不無小裨。緣得諸簡牘者。半得諸親歷者。亦半似較諸閉戶談天下事者。終有閒裒而存之。顏曰豫乘識小錄。或曰。一編之中。山川扼塞田賦兵制咸備。奚小之云。余曰。傳不云乎。不賢者識其小者。區區。不賢者也。不賢者之所識。則小之云爾。客囅然而退。_
遊北固山記|周鎬|賀編1827|卷七十九兵政十地利下|遊焦山後二日。康先生相邀遊北固山。舊侶咸集。繼至者則觀察使奉天董公。江甯守營山宋公。六合令濮州葛公。寶晉院長晉陽衛公也。山如龍珠。半吐江口。南拄鐵甕城。危徑如線。設席山巔之石帆。軒窗洞開。左金右焦。侍立獻奇。大江東走。長風驅之。??入帆腹。輒欲飛去。因各拊掌浮白。夫北固山于歷代干戈之際。江南第一扼塞險要處也。昔三國時。孫劉對壘。宿重兵于此山。相傳有藏兵塢。走馬?。其後謝安蔡謨。皆于山上作庫儲軍資。梁天監中西豐侯正德守朱方。武帝巡幸。始闢山路。唐李德裕觀察浙西。益擴基宇。資屯守焉。?山之繫重江南如此。自宋米蘇諸公。相率為觴?地。明太祖復召見耆儒丁熙拱等于山下。而文明之氣日開。然東逼海門。北對瓜步。一有警發。茲山實當其衝。故守斯土者。必極一時之選。始克勝任。國家承平百數十年。鑿齒雕題之境。纖塵不擾。茲山包裹內地。為都人士賦詩飲酒之場。而又得慈惠之師如諸君子者。相與撫循生息。鎬以江左下士。亦得歌舞衎樂。從几杖以遊。未嘗不歎國家休養之深。而諸君子之遺惠于江南者。將與山並壽也。夫古之善遊者目無虛視。耳無虛聽。足無虛步。往往因山川之險易。度守禦之形勝。宴安而豫圖之。而又恐民之不可以無事動。且日久而防其廢弛也。爰假觀游之說。創為僧寮道院。俾愚民樂于趨奉。增新補舊。而不至于壞。守土者又復歲時登覽。節勞佚而察災祥。此伏至險于大順之中。而國家所以長治久安者也。然則遊亦烏可少哉。臨風酹古。亦并以達諸君子之意而書之。_
長城|顧炎武|賀編1827|卷七十九兵政十地利下|春秋之世。田有封洫。故隨地可以設關。而阡陌之間。一縱一橫。亦非戎車之利也。觀國佐之對晉人。則可知矣。至於戰國井田始廢。而車變為騎。於是寇鈔易而防守難。不得已而有長城之築。史記蘇代傳。燕王曰。齊有長城鉅防。足以為塞。竹書紀年。梁惠成王二十年。齊閔王築防以為長城。後漢志濟北國。盧今長清縣有長城。至東海。泰山記。泰山西有長城。緣河。經泰山一千餘里。至琅邪臺入海。此齊之長城也。史記秦本紀。魏築長城。自鄭今華州濱洛以北有上郡。蘇秦傳。說魏襄王曰。西有長城之界。竹書紀年。惠成王十二年。龍賈帥師築長城于西邊。此魏之長城也。後漢志河南郡。卷故卷城在鄭州原武縣西北釋例地名云卷縣所理垣雍城也有長城。經陽武到密。此韓之長城也。水經注盛宏之云。葉東界有故城。始犨縣。東至瀙水。達泚陽。南北數百里。號為方城。一謂之長城。郡國志曰。葉縣有長城。曰方城又越世家正義引括地志云故長城在鄧州內鄉縣東七十五里南入欀縣北連翼望山無土之處累石為固楚襄王作霸南土爭強中國多築列城於北方以通華夏號為方城此楚之長城也。若趙世家成侯六年。中山築長城。又言肅侯十七年築長城劉伯莊云從雲中以北至代非也武靈王時始有雲中正義曰此長城疑在漳水之北趙南界此趙與中山之長城也。以此言之。中國多有長城。不但北邊也。其在北邊者。史記匈奴傳。秦宣太后起兵伐殘義渠。於是秦有隴西北地上郡。築長城以拒胡。此秦之長城也。魏世家惠王十九年築長城。塞固陽。正義曰棝陽縣在銀州銀城縣界有連山東至黃河西南至夏會等州此魏之長城也。匈奴傳。又言趙武靈王北破林胡樓煩。築長城。正義曰武靈王長城在朔州善陽縣北自代?陰山正義曰陰山在朔州北塞外突厥界下至高闕為塞。正義曰朔方臨戎縣北有連山險於長城其山斷兩?俱峻俗名為高闕也而置雲中雁門代郡。此趙之長城也。燕將秦開襲破東胡。東胡卻千餘里。燕亦築長城。自造陽韋昭曰在上谷至襄平。索隱曰今遼東置上谷漁陽右北平遼西遼東郡以拒胡。此燕之長城也。秦滅六國。而始皇帝使蒙恬將十萬之眾。北擊胡。悉收河南地。因河為塞。索隱曰固築四十四縣城臨河。徙適戍以充之。而通直道。自九原至雲陽。因邊山險塹谿谷。可繕者治之。起臨洮至遼東。萬餘里。索隱曰臨洮隴西縣又度河據陶山。北假中索隱曰北假在北地陽山北正義曰北假在河北今屬勝州銀城縣此秦并天下之後所築之長城也。自此以後。則漢武帝元朔二年。遣將軍衛青等擊匈奴。取河南地。築朔方。復繕故秦時蒙恬所為塞。因河為固。魏明元帝泰常七年。築長城於長川之南。起自赤城。西至五原。延袤二千餘里。太武帝太平真君七年。發司幽定冀四州十萬人築城北史作畿上塞圍起上谷西至河。廣袤皆千里。北齊文宣帝天保三年。起長城。自黃櫨嶺北至社千戍。四百餘里。立三十六戍。通鑑註此長城?起於唐石州北抵武州之境六年。發民一百八十萬。築長城。自幽州北夏口至恒州。九百餘里。通鑑註幽州夏口即居庸下口也先是。自西河總秦戍築長城。東至於海。前後所築東西凡三千餘里。率十里一戍。其要害置州鎮。凡二十五所。八年。於長城內築重城。自庫洛拔而東。至於塢紇戍。凡四百餘里。而斛律羨傳云。羨以北鹵屢犯邊。須備不虞。自庫堆戍。東距於海。隨山屈曲二千餘里。其間二百里中。凡有險要。或塹山築城。或谷斷起障。并置立戍邏五十餘所。周宣帝大象元年。發山東諸州民。修長城。立亭障。西自雁門。東至碣石。隋文帝開皇元年。發稽胡修築長城。五年。使司農少卿崔仲方。發丁三萬。於朔方靈武築長城。東距黃河。西至綏州。南至勃出嶺。綿歷七百里。六年。復令崔仲方發丁十五萬。於朔方以東。緣邊險要築數十城。七年。發丁男十萬餘人。修長城。大業三年。發丁男百餘萬。築長城。西踰榆林。東至紫河。四年。發丁男二十餘萬。築長城。自榆林谷而東。此又後史所載繼築長城之事也。__晉乘蒐略曰嘉靖中總督翟鵬鑿長塹於近垣從胡松議也塹窖多鑿於近垣以阻侵軼鑿地橫垣曰塹閒鑿閒否形如品字曰堡恃以禦患至是以參政胡松議自鎮邊堡而東至陽和後口鎮河堡而西至老營堡鑿為長塹初諸堡及煙墩亦各挑穵溝壑以遇敵寇或穴地為品窖然議者謂中國設險有三垣塹窖垣最可恃窖次之塹又次之?垣者因高遠眺敵無所逃乘險下拒己易為力塹則沿守者無所依蔽眺望者不獲遠施嘗計一敵挾一束芻則萬敵頃刻之際可平數丈也若窖有隆伏平之反難夫自邇年多事敵騎馳突中國困于格?疲于奔命于是守境之議與設險之法密矣塹窖之設固秦人塹山堙谷之意惟先練其士卒固其藩籬則塹窖亦守國之所不可廢者矣_
陳洞庭湖情形疏雍正二年|湖南巡撫魏廷珍|賀編1827|卷七十九兵政十地利下|臣查湖南地方。最險要者。惟洞庭湖。自到任以後。即差人裏外探視。一年之間。已三次出入。備悉情形。極為安靜。臣謹為　　皇上陳之。查洞庭湖為楚南諸水所匯。成為大湖。其中惟湘沅澧三江之水最大。其湘江自南來入洞庭之南口。有長沙協副將兵在上流防之。其沅江自西來入洞庭之西口。有常德提督標兵在上流防之。其澧江自西北來入洞庭之西北口。有澧州參將兵在上流防之。其洞庭湖水之出口。在東北岳州下流直達武昌。有岳州參將兵在湖口防之。又有洞庭水師副將兵。一在常德。一在岳州巡防。此洞庭湖之周圍設兵安塘。俱有規模也。至洞庭湖之中。雖有數山。皆是孤立。無曲港泊舟之處。其中所用米糧。多仰賴于四岸州縣。況既無泊舟之處。而匪人亦不能作巢穴。所以至今安靜。臣常差人過湖往探。其水自春至秋。正泛漲之時。一片汪洋無際。及至冬間。眾水歸壑。各處洲渚畢露。水涸沙長。其深者不可測。其淺者僅深尺餘。舟到其中。往往阻淺。不能通行。所以湖之裏外。帖然無事。此洞庭湖目前情形也。理合具摺奏　聞。_
陳直隸事宜疏雍正二年|直隸巡撫李維鈞|賀編1827|卷七十九兵政十地利下|竊臣猥以庸愚。仰蒙　　皇上洪恩逾格。夙夜兢惕。誓圖報效。所有微臣行過事宜。如虧空地丁銀四十二萬餘兩。以補十分之四攤免丁銀合計二百萬戶。盡沐　　皇恩。道府廳州縣。賢者薦用。不肖者參革。貪殘之習漸除。徵收火耗。直隸素輕於他省。北五府納糧一兩。止有耗銀七八分。至一錢不等。今令州縣照常徵收。南四府納糧一兩。耗銀一錢。至一錢四五分不等。今已量減二三分。部撥兵餉。州縣起批解府。由知府驗封。索規禮銀每兩加二分。其兵餉。仍令州縣自解司道衙門。歲為州縣之累。今令州縣解貯府庫。由府彙解各道。州縣得免費用需索。他若派修衙署。新官到任鋪墊物件。及里下分買驛遞豆草。派民守城。捕役坐坊。紅寄莊。黑寄莊。種種為害地方。俱經嚴行禁革。各屬地畝。有水衝沙壓者。確查請豁。開墾隱漏者。通查首報。彌盜除窩。則飭兵役里甲。同心稽查。協力擒拏。聽斷詞訟。則飭行速結。不許挨限沉擱。一有延累。輕則記過。重以參處。是皆臣志在必行。不敢始勤而終怠也。至于武備。尤加意察訪。營弊之大者。莫如生兵虛兵。馬步募補未久。借端革退。復募新兵。必有賄囑。方收入伍。是謂生兵。革退之兵。不即開除。曠時召募。遲日冊報。侵蝕曠糧。謂之虛兵。臣深知此二弊。嚴飭將弁。力除痛洗。稱職者薦。溺職者參。近亦各知儆改。臣擬於暇時。隨帶數人。親至各營考驗查究。至保定府城內三營。盔甲旗幟。已麤購備。飭令營將勤加操演。臣每月分作三日。親閱弓馬鎗箭。示以賞罰。共相鼓勵各處墩臺。亦現在修整。且墩臺相望。近或二三里。遠亦不過五里。不似晉省遠隔十里。似無庸添置。況鋪司轉遞文書。每月止給工食銀五錢。以養家口。若令學習武藝。恐亦終屬虛名。臣照晉省添設汛房。每一汛派馬兵二名。步兵三名。令?屋十間。令汛兵挈眷同居。不許輪流更替。則兵與民情意浹洽。彼此照顧。惟順河永宣墩臺汛守。皆屬鎮臣管轄。臣雖一面移會轉飭遵照。或恐陽奉陰違。仰祈　　皇上聖鑒。?行到臣。臣祇奉移知。則防守自必一體加謹矣。再村莊失事。甚屬可虞。查村莊四圍皆無關閉。所有盜竊。任意出入。今擬於大村莊外圍之以土牆。堅築高厚。起土之處。即為深壕。村內開一總門。?守門屋一間輪流看守。遇警?起擁守門口。庶盜賊技無所施。漸次消彌。其築牆之法。按戶出工。貧乏者。令富戶每日給糧一升。亦易為力。後須俟八九月後。農隙時。酌可為而為之。目下之計先倣團練之法。於大村莊內。挑選壯丁二三十名。學習棍捧。立一頭目。董率其事。地方官按名造冊。免其差徭。仍取連環保結。如能驅盜擒盜。分別優賞。如有失事。各加杖責。或亦息盜之小法也。保定省會。其城垣樓堞。臣一一修治。各已改觀。再直隸為通衢總會之處。今於大路兩傍。自良鄉起。南至河內界。東至山東界。勸民?插柳株。不費資本。共得百餘萬株。十年之後。條幹長成。皆可伐取。以充公用。并行路之人可免酷熱。其利無窮。凡此皆臣分內應行之事。何敢縷陳以瀆　　聖聽。但臣愚拙。立志甚篤。恐行之未當。繕摺奏　聞。伏祈睿鑒。_
題王氏寫本地圖後|陸燿|賀編1827|卷七十九兵政十地利下|鄭漁仲嘗言。古之學者索象於圖。索理於書。故人亦易為學。亦易為功。後之學者離圖即書。尚詞務說。故人亦難為學。亦難為功。旨哉斯言。非圖固不足以為學也。然所圖一事。而彼此有異同之說。古今有因革之殊。板刻流傳。漫無區別。研究不審。遺誤滋多。古之為圖譜之學者。常用數色以識別之。如星官書。巫氏以黃紀。甘氏以黑記。石氏以朱記。雖不盡遵用。而於三垣外宿北極北斗星之大綱及明大者。並用朱記。黑次之。黃又次之。是猶有古法也。他如本草綱目。亦有朱字黑字之別。其朱字者。乃漢張仲景魏華佗所傳舊本。謂之神農本經。其墨字者。乃梁陶隱居之所續增。謂之名醫別品。今坊刻李時珍本草。概用黑字。則非其舊矣。至於九州輿地之圖。或用黃色以為河。青色以為江。朱色以為新附之版籍。此可以資知今之學。而尚不足於攷古。?古者幅廣狹。隨時不同。據今疆域。遙溯古初。則有東西異位。南北乖方者。淮南秦恭王氏。著有閱史書約。各按諸史。前後分為十六圖。先據方今郡縣朱筆繪寫。而後以黑筆就加古輿地於上。使人開卷瞭然。知今之某地在某代為某地。或合或分。或廢或置。皆可以參攷而得。使其付之坊人。又將併為一色。不復可辨矣。此書為孝廉施醴泉家所藏。特書其後而還之。_
停止加餉疏康熙元年|給事中李鵬鳴|賀編1827|卷七十二兵政三屯餉|近因軍需不敷。暫加練餉。戶部初議。每地一畝。加銀一分。其法大為不均。夫地土有肥瘠。錢糧因之為多寡。如各直省田地有分上中下三等者。有分金銀銅鐵錫五等者。有以一等分為三則。三等共分為九則者。其起科之數。或每畝征銀一錢。或不止一錢。或遞減至一分。而且有不及一分者。則壤成賦。次第較然。載在全書。班班可考。若概以一分加之則止。照原額有加十之一二者。有加十之六七。而更有不止過倍者。上之為法。軒輊異等。下之為力。難易殊勢。易者誠樂輸矣。難者何以勉圖。此中艱苦。不待各直省撫臣之繪圖入告。始知其難行也。及其入告。而部覆謂其借口控籲。請　　敕務照原定一分之數。酌量完解。如復鳳撫林起龍遵徵練餉一疏是也。又謂酌量通融。與原派一分之銀數。俱不虧少。請　　敕確議完解。如復浙撫朱昌祚各省鎮兵餉找撥屆期等事一疏是也。又云各直省乃有稱未便照一分之例派征。若照銀數派征。仍遵前　　旨。照一分之例。原定限期。作速征解。皆奉有依議行之　　旨矣。軍餉至急。功令至嚴。各該撫臣誰復敢辭難取戾。而不極力催科乎。臣謂　朝廷立法。期于中正。百姓急公。要在能行。若強之以不便之法。即能行之于暫時。必不能行之于將來。敢為　　皇上悉陳其故。據浙撫疏稱。則壤異等。山蕩殊科。應照歲征額銀算派。可無輕重懸殊之歎。倘計臣以照畝加餉之議。必不可更。合無令各印官酌量通融。總期無虧照畝加分之數。可見照糧算派。本是不易之良法。各省通融。乃為不得已之變計。夫照畝加餉之議。安見其必不可更。而又委曲以就功乎。且通融豈為長策。今天下額編賦稅。較若列眉。而奸胥?吏。尚有飛灑裁派舞文撓法之弊。矧明明示以無定之法。自州縣及于府司吏胥。層層作奸。增減在手。欺罔任意。該管各官豈盡精明廉幹。無為?鼠者。而部議謂如有混派多征等弊。該督撫題參重處。臣恐上下積?。通同作祟。詭秘之狀。非督撫耳目所能及。究竟賣富擠貧。開無窮詐騙之門。而民間之物力。先為此輩耗其大半。兵餉又何賴焉。此通融二字之為厲階。斷乎不可為訓者也。至鳳撫疏稱江北田地。當江南十分之六。其額編賦稅。止及江南十分之三。今江南以三百三十六萬七千之原額。新增不過四十餘萬。而江北以一百一十六萬七千之原額。驟加至五十七萬八千。較之上下兩江。不啻過倍。乃部議亦云酌量民便征收。夫此五十七萬八千之數。總不出一百一十六萬原額之中。任其酌量。無處求寬。何以便民。至于部臣所謂各直省仍有稱未便照一分之例派征者。臣雖未詳其說。大抵不外鳳浙撫臣二疏之意。如是。則每畝一分之例。到處難行。而原定一分之數。究竟不移。其新增無多者。倣浙省通融之規。則蠶叢滋弊。萬萬不得均平。其新增特重者。倣江北征收之例。則土瘠民貧。亦萬萬不能支持。勢必民逃地荒。賦逋餉缺。即將經征各官嚴加處分。究于軍需何益。夫經國大計。自有至公至平行之無弊者。何不取而效之。乃爭此必不可得之數乎。如直隸各省歲征地糧。皆有酌定額則。今將天下歲征銀數。通盤打算。共有幾許。以新增之五百餘萬。按其舊額之數。從公均派。每銀一兩。應加若干。照例通行。普天一體。不論地數而論賦額。自無畸輕畸重之紛紛。又豈尚有稱艱告苦而不早圖完納者乎。此于事理最安。于民情極便。吏不得為奸。官無所棘手。其于餉額。毫無虧短。又完之甚易。亦何憚而不為此簡易直捷之舉乎。況正賦皆有差等。而新加獨欲混同。一事兩例。何以服人。如謂照銀加派。不便于地糧之原多者。此又一偏之見也。夫原糧多者。其地力本厚。原糧少者。其地力本薄。今反為力厚者圖寬便。而使地方薄者受重累。據理而談為不公。審勢而圖為不順。果係明季舊例。敗國敝政。正宜急為主張。奈何因之以自誤。否則民生既困。　國計亦詘。異時方圖改絃。亦已晚矣。_
儲餉議|盧紘|賀編1827|卷七十二兵政三屯餉|今夫師動而餉隨焉。未有師行於前。而餉不繼於後。能必戰勝而攻取者也。聞之戰其野。即食其野之粟。?因糧於敵。我無轉運之勞。而敵假齎糧之便。如楚失敖倉之守。而漢乘之。隋失洛口之守。而唐藉之。此天之所假。故令敵人自蹈其瑕。而我陰收其利。實不可恃以為常。萬一楚不失敖倉之守。隋不失洛口之守。漢亦何所乘。而唐亦何所藉。此裕餉之計甯取必其在我者。而無妄意其在人者。蕭何輓關中之粟。以助沛公百戰之功。所謂根本之圖也。然而道里險遠。日月曠遲。夫役疲頓。一鍾之粟所費十鍾。甚矣輓輸之為害。亦未可更僕數。萬一敵出奇兵。塞吾餉道。則三軍之士嗷嗷而待者。何以為濟乎。此古人用兵又謂遠之不可恃。而不如近之為可圖。屯田之議所由起也。西羌之不服。塞下虛耳。於是趙充國上金城屯田之略。祈山之無功。蜀運艱耳。於是孔明定渭南屯田之計。效必見於持久。而議易奪於阻撓。以宣帝之英明。充國之議十餘上而後定。其功亦倖成於垂老之年。若孔明者。議雖同而功不能竟。此屯田之可恃而不可恃。又若有天意存乎其間也。然則屯田之議。則疑於迂且遲矣。轉輸之議。又疑於遠且阻矣。至於因糧於敵。乃若貧國恐其人逃而土荒。富國又慮其堅壁而清野。等之乎不可為恃。欲用兵而餉莫之給。將若之何。則莫如議積儲於將用兵之地。一二年之前。或百里二三百里內。審擇便利險要。可以陸通輓而水通舟者。置?倉於其地。責附近郡邑陸續運積其中。計可以支數年之用。可以餉百萬之兵。然後師動於前。而次第輓隨其後。隨地支給。庶不憂其匱缺。而又不慮其煩遠。誠可恃為戰勝攻取之要策也。此有事用兵。惟以預計積儲為先。若無事而謀經久。則屯田之議。為終不可易矣。_
兵餉策|儲方慶|賀編1827|卷七十二兵政三屯餉|今天下之兵餉。猶不至于重困。而天下皇皇然。莫不以為困者。則以司農之供億煩也。則以小民之催科亟也。夫司農之供億誠煩矣。而未至殫府庫之藏。小民之催科誠亟矣。而未嘗有額外之征。催科之與供億。均不足以貽上下之憂。而上之皇皇于調遣者。既有不可終日之勢。下之皇皇于輸納者。亦有不能旦夕之虞。若是乎兵之為害者大。而餉之害害者深也。而去兵省餉之說起矣。汰兵清餉之說亦起矣。且以兵足餉之說亦起矣。夫去兵省餉之說。似與古人偃武修文之議。相為表裏。然方今天下之勢。雖車書一統。而山海之遺孽。未必不藉師武臣力也。且天下雖安。不攻忘戰。昔人已言之矣。而謂兵可盡去。餉可遽缺乎。此去兵省餉之說。所以不可行也。至于汰兵清餉之說。似可見諸施行矣。然而今日兵之最多者。莫如江海。而江海之兵可汰乎。今日兵之最聚者。莫如滇黔。而滇黔之兵可汰乎。兵未可汰。而餉可遽清乎。即云增餉不如核餉。多兵不如練兵。而孫子中駟之法。未嘗不以老弱為誤敵之術也。而謂兵可言汰。餉可言清乎。此汰兵清餉之說。所以不可行也。若夫以兵足餉之說。則莫切于興屯。而屯政可輕議乎。古者戍其地。即食其地之粟。用其人即兼其人之食。故天下無養兵之患。而不苦于餉之不給。今東南屯重兵。而東南無可墾之土。西北有間田。而西北無久駐之兵。古今之勢殊。而南北之形易。而謂屯政之可行乎。此以兵足餉之說。所以又不可行也。然則如之何而可。曰。衛民者兵之職也。養兵者民之事也。守國者兵之功也。足兵者國之威也。國不可一日無兵。而兵安得輕言汰。兵不可一日無餉。而餉安得輕言減。如曰國不堪供億也。則節浮費裁冗食一策也。更不然而省番休定久戍亦一策也。甯變通于兵之法。勿裁減夫兵之額。而兵有不可勝用之兵矣。如曰。民不堪催科也。則禁加派嚴耗贈一策也。更不然而重本色輕折色亦一策也。甯權衡於餉之外。勿吝嗇于餉之中。而餉有不可勝用之餉矣。苟以兵多之故。而節其餉。且以餉重之故。而減其兵。是一時省養兵之費。而使萬世乏強兵之用也。非愚之所敢出也。_
屯田說|雷鋐|賀編1827|卷七十二兵政三屯餉|今日言撥兵屯田。此書生紙上之談也。然則趙充國諸葛公非與。曰漢時近古。文帝開孝弟力田之科。率農以禮義。無事則驅之為農。有事則調之為兵。唐府兵之法猶然。自府兵之法壞。兵農分為二。至宋而驕養益甚。宋太宗端拱中。以陳恕為河北東路營田使。恕密奏戍卒皆惰游。仰食縣官。一旦使冬被甲兵。復春執耒耜。恐變生不測。儒生議者往往援漢唐故事以責恕。嗚呼。是何其不識時務也。自宋元而明以迄今。兵農之分益久。各習其力而不相通。縱無恕之慮。胼胝不力。田卒汙萊。功亦難成。然則田終不可屯矣乎。曰。自古屯法或用兵。或用民。今惟募民力勝耕者屯之。給以牛種農器廬舍。而寬其租稅。成田十年。乃定賦。農隙時。教之鳥鎗弓箭之法。練為步兵。能兵者即以其田為糧餉。俾足贍數口之家。年五十及有廢疾不勝任。準其丁壯力耕者繼之。其餘丁有能者。另撥地給之。老而無子者。另召募。鰥寡孤獨有養。編以隊伍。聯以保甲。平時籍隸地方文官。農隙操練。則會同武弁董其事。古之屯田兵兼農。今之屯田農兼兵。至於邊塞之地。仍用兵不兼農者。守禦防衛之久。則人人能耕。亦人人能兵矣。_
汛兵授田疏|孫嘉淦|賀編1827|卷七十二兵政三屯餉|竊惟天下大勢。在兵與農。三代以上。兵民合一。故無養兵之費。而收富強之實。三代而下。賦民養兵。而以兵衛民。兵少則不足衛。兵多則民不勝其養。其始每苦於相妨。而其終乃至於交困。史冊具在。可考而知也。唐之府兵。頗為近古。但撫綏無法。而戰守不分。罷戰從農。則耕耘未習。釋耒荷戈。則技藝未嫻。兼顧而兩有所不能精。所以難於久行也。我　朝兵制。較古精祥。八旗禁旅。各省駐防綠旗之營。星羅雲布。兵威有加於前。而賦額無增於舊。故正供所入。大半用以養兵。欲減賦以裕民。而兵額難裁。欲增餉以裕兵。而民力重困。兵民尚有相妨之勢。不可不思所以變通之也。伏查各省兵制。督撫提鎮之標兵。備援勦而不防汛。其副參遊守之營兵。則在營者少而在路者多。通計天下守路防汛之兵。不下二十餘萬。身離本營。自不能以時操演。往返輪流。又不能專工守望。且小營之內。馬兵無多。不出則有誤巡查。盡出則有誤騎射。此操演之所以多曠。而道路之所以有?防也。夫善為政者。貴因其勢而利導之。若欲責標兵之在城者使離營而種田。其勢誠有所不可。至守汛之兵。則固日在田間也。所居即場圃之地。所行即隴畝之中。現今墩臺之下。汛兵多為圃而種菜。若授田而使之耕。亦其心之所樂從也。臣嘗行歷各省。見北直山東河南陝西等處。道路甚為寬闊。兩旁餘田。清理區畫。皆堪種藝。據臣愚見。守汛之兵。似皆可以授田。計每兵餉銀若干。每畝租銀若干。使租銀所得。符其餉銀而止。則每兵所需。不過一二百畝也。每一墩臺例有五兵。兩墩相去約有五里。道旁餘田。分給五家。不足。則買民田以補之。計其田價所需。不過二三年之餉銀也。地制已定。給與一年之餉。使其製田器。買籽粒。或僱人承種。或子弟代耕。夫使人耕種而己率之。則不誤騎射?緝之務也。而且謀生之計。日在道旁。督人種田。即是守路。防人竊禾。即是查匪。其於守望。不令而自嚴矣。種田有粟。兼能有草。收穫之後。再給一年之餉。使買馬而自養之。人皆有馬。聲援自壯。朝夕芻牧。絡繹往來。其於巡緝。不督而自勤矣。汛兵既有常業。不需營中抽換。則在營之兵。自可勤習騎射。專工操演。將技藝精熟。而營伍亦皆振飭矣。夫在城者習戰。在野者習耕。其勢甚便。非難行之事也。習耕者居守。習戰者出征。各專其業。無曠誤之虞也。買田買馬之需。皆支歲給之餉。非分外之費也。各省督撫。果能明於大計。而善為經營。勿張大以驚眾。勿欲速以滋擾。擇人任事。因地制宜。非難成之功也。以三年之餉買田。一年樹藝。一年買馬。五年之後。各省守汛之兵。皆可自食其力。而停給餉銀。則是並未裁減兵額。而歲省庫帑數百萬兩。無庸折給草乾。而驟增營馬數十萬匹。而且道路之巡防日密。營伍之操演日勤。無屯田之名。而有屯田之實。收府兵之利。而不滋府兵之弊。一舉而數善備焉者。此之謂也。_
請停查屯田疏乾隆十一年|御史趙青藜|賀編1827|卷七十二兵政三屯餉|查屯田一項。沿自前明以至于今。其各衛所多有。以年代久遠。冊籍散失。無從稽查者。亦有冊籍僅存。而陵谷變易。坐落界址無可徵實者。有軍逃地荒。係民自開墾者。亦有運丁貧乏。將田典佃于民。而展轉相售。屢易其主者。更有典佃之久。民從而建造廬舍。營治墳墓者。是以順治十三年。漕臣即請清田歸運。而究未辦結。非奉行之不力。勢不能也。今部臣議令清田歸運。意不過?丁以濟漕耳。臣竊以為現行津貼之例。民出費以贍丁。丁得項以承運。其於漕。非不濟也。法無容更議者。就使清田歸運。果有益于丁。猶得病其累民。謂　朝廷赤子。不應歧視。況丁雖得田。不能自耕。南北輓運。曠日持久。勢必召佃布種。收其租息。與未贖之津貼。同一得項承運。不見其益也。且該丁等素封有幾。贖田之費。勢必貸之富人。朝得田而暮轉售。轉年以後。又循故轍。徒令丁之狡黠者。藉以行其挾制詐騙。而民失其業。含冤赴訴訟庭。將無虛日。誠不如現在津貼之無礙于漕。而軍民得以相安也。乃部議之尤難行者。謂船已減運。不當仍給屯田。是必取減運之田。以予現運之丁。而不知此日之減丁。即當年之現運。目下之現運。又即他年之減丁。效力于前。備簽于後。各有減歇。各有現運。輪流既周。無不均平者。安用官之勞勞于忽取忽與為也。取與之間。冊必更造。案愈煩而緒愈難理。恐軍與軍亦不得相安也。近蒙　　特恩截漕。覺此項減運。不在輪流之內。未免稍優。然以　國家深恩。人被其澤。而運軍適逢其會。稍沾優渥。似不為過。且每年減運。丁數不少。奪其屯。將必致流離失所。殊非矜?之道。仰荷　　皇上如天之仁。各丁經費。俱屬有餘。現在條例已為周詳。但　　飭各督撫諭令縣衛等官。清津貼之冊。嚴典賣之禁。而軍民固已相安。漕運可永無誤矣。利不十不變法。故臣愚以為不若照舊辦理為便。_
請實邊屯疏乾隆三十七年|陝甘總督文綬|賀編1827|卷七十二兵政三屯餉|竊見烏魯木齊。內倚天山。外撫遠人。延袤廣闊。營制星羅。洵諸路之中權。實重門之保障。其所屬吉木薩特納格爾昌吉瑪那斯等處屯田甚多。商民輳集。又迤東之巴里坤。南踞崇山峻嶺。東峙德勝雄關。地勢崢嶸。屹然重鎮。其所屬奇台木壘等處水土肥美。營屯相望。又東南為哈密。泉甘水肥。宜于稼穡。年來田園廣闢。商民日以眾多。且地處衝途為諸路之要津。新疆之鎖鑰。臣查以上各處。俱經設有重兵。而幅遼闊。正應添營增壘。以壯聲威。近蒙我　　皇上睿慮周詳。于烏魯木齊巴里坤二處。分駐滿兵五千名。從此西接伊?。外控遐方。南俯回部。東拱甘涼。聲勢聯絡。軍威遠震。洵萬年久遠之　　鴻規也。伏查重兵久駐之區。自宜多設　　天庾。以廣儲蓄。乃皆未立常平。似應急為籌備。又安西府肅州二屬。毗連哈密。田多渠廣。向藉山雪消融引灌。連年屢獲豐收。該屬地勢平衍。為四通八達之區。轉輸甚易。亦宜積貯充盈。以便隨時撥運。則東可供內地之缺乏。西可備邊屯之接濟。于民食兵糈。均為有益。臣查新疆各處。仰蒙　　聖澤涵濡。天和地潤。物產豐美。已成樂土。惟每當豐收之歲。未免有縠賤傷農之慮。今各該處商賈雲集。輪蹄絡繹。若准令各省商賈士民報捐監糧。洵足以實邊屯而足兵食。裕商賈而濟農民。合無仰懇　　皇上天恩。俯准于烏魯木齊巴里坤哈密三處。各額收監糧十萬石。吉木薩奇台木壘昌吉等處。各額收監糧五萬石。安西肅州二府州及所屬各縣。各額收監糧二十萬石以上。安西肅州二處。每生俊輸納糧數色樣。悉照乾隆二十二年七月前督臣吳達善奏定安西肅州糧數色樣報捐。其哈密及迤西各處。悉照安西之例報捐。至糧色。悉隨本地所產交納。如此。則自肅州以至昌吉。沿邊萬有餘里。重兵駐劄之區。食儲處處充盈。遠近皆為有備。不特支食有資。兼得轉輸便易。且商賈人等。爭相購糴。農民咸知粟貴。益皆盡力耕耘。誠如　　上諭新疆屯政日豐。既可以實邊儲。而貧民亦得生養繁息。　　聖主籌慮邊屯民食。實為一舉兩得。將見阡陌廣開。地無遺利。產粟日多。邊儲愈足。兵民商賈。共沐　　皇仁于億萬斯年矣。_
請興屯政疏|孫廷銓|賀編1827|卷七十二兵政三屯餉|竊觀古帝王混一區夏之後。無歲不蠲租薄賦。與民休息。故其時百姓和樂。國運靈長。良以其湛恩濊澤入人者深也。今　　皇上威加四海。尺土一民。悉遵　王路。正當輕徭薄賦。愛養休息之時也。而按時審勢。似有所深願而未遑者。刖以兵食至重。府無餘藏。不能不需之於民耳。然以目前計之。一歲之賦。曾不敷一歲之餉。況後此者。民力日疲而有限。兵食日增而未窮。更何以給之。以　　皇上神略開天。佐命之臣。老成尚在。不於此時計其通久。尚何待耶。考明初有軍屯之制。養兵百萬。不費民間一錢。及其有事調發。方措給行糧。兵休事已。旋即停給。歲費不過數百萬。自此而外。則皆天府之藏也。安得不左藏充溢。紅朽相因。坐享殷富之利耶。　　皇上親政以來。廷議亦及兵屯矣。及經部覆。事下督撫往往以外議搖阻。輒罷不行。不過以兵力無多。調征分防之外。固無閑力可耕耳。今四方大定。征調用稀。至于分防之說。尤非將略所宜。蓋古人有言。山有猛虎。藜藿不採。言其威神在已。無遠弗震也。若必畫地分土。尺寸而守之。將狎而無威。兵分而愈弱。人將易之。何變之足防也。臣謂宜　　?下各督撫鎮道。凡有零兵散布。皆宜收還本營。以時訓練。汛地有事。則星馳電發。捲甲而趨之。雖遠必赴。即有小醜妄肆。當必有震于先聲。而不敢動者。兵力不分。然後徐令講求屯政。於其屯營近處。或有荒田可墾。或因明季舊屯。作何方略。可以有成。悉心實力確議具題。該部即措給牛種。俾其刻日興事。侯二三年後。籽粒收熟。軍食可賴。則此一鎮錢糧。即可永停不撥。然後再將其已試之效。?發諸處。照例舉行。而其首事著績之官。亦應破格優?。夫古人一言悟主。尚可爵拜通侯。似此兵食大計。若果有人能為　國家興萬年之利。著先事之勤。此其為效。當不在攻城略地開疆展土之下。即酬以封侯世賞。誰曰不宜。而其以次修舉者。亦優?世廕之。如此則前事可師。施行有漸。即不能一時盡收其利。但使一二先有成勞。即歲減司農數十萬之金錢。　國計可以日盈。民力亦可漸息。此聖子神孫萬世之計也。_
論營兵屯田不便疏康熙七年四川提督|ANON|賀編1827|卷七十二兵政三屯餉|查前任四川總督臣苗澄。奏請于各鎮抽兵七千名開墾。歲得屯米四萬二千石。即支來歲秋冬兵食。可歲省餉銀五萬六千兩等語。竊思抽兵屯田。利賴軍國。謬叨蜀帥。敢不殫心。及奉部文今歲播種踰期。並兵丁實未開墾。不給錢糧。何所依賴。以免生事。宜咨行各鎮營確查去後。茲據各回稱前督苗部院。於康熙七年二月內准到部文。通行各鎮營承領牛種農器。因四川地方遼闊。奉行在三月。及差人赴重慶承領。回日往返耽延。又在五六月不等。不但時已踰春。而且夏季將盡。康熙七年分。是以實未開墾也。至於兵丁既未開墾。錢糧仍舊支給。誠有如　　皇上體恤之至意。乃各鎮營嚴責將領。督率屯兵。芟草開荒。預為康熙八年分興屯之計。不料各兵身親南畝。以荷戈之夫荷鋤。非其所長。欲耕不能。即強耕無益。勢必兵農兩誤。紛紛泣訴。處處皆然。且謂全川四面環夷。其中百里無?。彈壓防禦差使護餉。民鋪未設。安塘遞送。盡係兵丁。兵農勢難兼顧。恐致貽誤地方。各鎮營身任封疆。目擊各兵不能開屯之狀。不得不據實陳請。代為控籲者也。臣再四思維。前督臣苗澄。抽兵七千名開屯。原取其銷兵省餉。今以素不耕穫之人而欲求以耕穫之利。恐兵徒銷而餉不可省。何如就事變通。從長酌議之為得也。以臣管見計之。與其抽兵七千人日後兵農兩誤。不若于防禦稍緩之地。量為裁汰。其可裁汰者。共計缺額並實在官兵一千七百餘員名。馬八百八十餘匹。俸餉乾米操賞等項。每歲共減出銀五萬六千三百有奇。是上可有裨於　國計。下亦無誤於地方。似於銷兵省餉之　　廟謨。庶可少佐其萬一云爾。倘荷　　俞允。仍行各鎮營將原領牛種農具。如數變價還官。似為兩便。臣久在邊疆。熟習軍情。既目見此重大之事。窒礙難行。未便緘默。用敢冒昧直陳。伏祈　　睿鑒。_
軍屯疏順治十四年|左都御史魏裔介|賀編1827|卷七十二兵政三屯餉|今天下治平之效未奏。山陬海隅。警報屢聞。幸　　天意降康。大有頻書。故兵食之計。稍得贍給。設使有方一二千里饑饉之憂。不知司國計者。何以待之。夫搜括裁省之計。可暫而不可久也。俸祿裁而室人交謫。則官困。優免裁而廩給缺。則士困。船隻封而?價莫償。則商困。敲扑急而瘡肉俱盡。則民困。征戍頻興。馬匹衣甲之需日煩。霜露寒暑之憂不免。則兵亦困。是今天下之大患也。然官士商民皆困于兵。而兵亦未嘗不困。則其隱憂將在於　國。尚可不知所變計乎。如欲變計。莫如取古人良法而施之。三代兵農合一。其後兵民分。而兵出死力以衛民。民出供給以養兵。然民力往往重困。是以宇文周行府兵之法。而唐與明皆法之以立制。當明之初。養兵百萬。不費一錢。則衛所之屯政修也。今舊衛所既廢壞。難以復用。而天下兵餉費至一千餘萬。若不議屯田之法。數年之後。必不可支。往歲亦曾議屯政矣。而所招者民。既謂之民。各有籍貫。各有有司管轄。何事于屯。是以貽譏畫餅。而且大為民害。今所議者軍屯。每兵一千。擇堪戰者教習訓練外。其老弱者。每于內揀四五百名。以為耕種之兵。凡係屯兵。府鎮及扼要關塞地方。不拘民衛。查有荒蕪田地。不論有主無主。及各王府未變價舊地。閒廢官田。俱撥與守兵耕種。況山東河南川陝湖廣等處。地曠人稀。可耕之田尤多。每兵撥一區。大約不過二三十畝。其牛具種粒。官為給與。免其糧稅。使自食其穀。比照各地方民糧銀數。算作兵餉。仍令該管將領官盡力督催。該鎮道總提轄之。歲課籽粒。以為殿最。如此則一歲之中。各直省屯兵之所。可添糧數百萬石。可省餉銀數百萬兩。然自明季以來。兵驕將惰。以耕耨為恥。坐食耗糧。其弊久矣。昔郭子儀功在唐室。封王汾陽。自耕百畝以勵軍士。諸葛屯于渭濱。羊祜屯于襄陽。古之經濟名臣。未有不?心於此者。是在督撫提鎮以身倡率。斯法制可行耳。然屯政所費貲本。必先得數十萬金。議者或難設處。臣以為屯政當今天下第一大務。此政不行。財用終無足法。或將鹽課撥給。或將正項借用。贖鍰贖穀操省等項。俱可措支。至于所在富民。願納監者。憚於道路跋涉。未能至京。今聽其于各布政司。及各督撫道府處。上納銀穀轉交京師。即准入監。則援納者必多。而可藉以集事。總之　朝廷先費數十萬金錢。亦當捐帑為之。況所費貲本。可作正餉抵算。而獲利無窮。實為兵食久遠之計。未有可行于古。而不可行于今者。伏祈　　皇上考之舊典。詢之眾論。　　?下該部速行打算。詳議妥確。務及明春肇舉其事。天下且拭目以觀善政。兵之困蘇。則官民士商積因俱蘇。一代久安長治之業。必權輿于是矣。_
軍屯省餉疏康熙十一年|左都御史艾元徵|賀編1827|卷七十二兵政三屯餉|臣竊惟各地方之財。原無不足供各地方之用。所恃者　　廟堂之經理。有以使之各給。固無所用其裒多益寡。權宜那借之計。矧我　國家方當全盛之時。尺土莫非王土。一民莫非王民。則即以天下之地。生天下之財。以天下之財。充天下之用。何患不給。顧不免坐耗于協撥。雲南則需協銀歲常一百七十餘萬。貴州則需協銀歲常五十餘萬。四川則需協銀歲常八十餘萬。福建則需協銀歲常一百六十餘萬。廣東則需協銀歲常一百二十餘萬。廣西則需協銀歲常十七八萬。以致內地近邊各省。則有兼協兩省。甚至三四省者。內地近京各省。則又有遠協至數千里外者。甚至萬餘里外者。凡此協撥銀兩。一皆剋期完解。時刻不容寬假。臣誠不知雲貴閩廣四川等省。三十年來如何全無經理。既時時以餉銀不足。耗　公家無數之金錢。又時時以協解不前。罄民間有限之膏脂。此實民窮財盡之所以日甚一日。而莫知所底也。臣得以一語斷之曰。總由于屯政。實實未嘗舉行。而荒田猶多未墾故也。夫有可耕之田而不使之耕。則與無田同。有可屯之人而不使之屯。則與無人同。天下之地。何一處不應使為　朝廷生財之地。天下之人。何一人不應使為　朝廷生財之人。乃需協各省。則實有其地而若無地。實有其人而若無人。此正如惰農治家。不親耒耜。終年溫飽。惟倚鄰里而活。不止鄰里效之。勢必並困。即鄰里壺餐。歲歲可繼。亦豈長策。臣實為此反側靡甯。細稽前代盈虧強弱之由。備察近今多寡難易之勢。斷然以屯田為古人屢行屢效之良法。確可為功于今日。請歷為述其事。在漢則有趙充國。以興屯可以息徭役。罷騎兵。廣積蓄。省大費。因疏陳便宜十二事。詔許之。遂敝先零。魏則有棗祇及韓浩。請建置屯田。操從之。屯許下。得穀百萬斛。因之州郡皆置田官。所在積穀。遂併中夏。後漢諸葛亮出斜谷伐魏。以前者數出皆以運糧不繼。使己志不伸。乃分兵屯田為久駐之計。耕者雜于渭濱居民之間。軍食因以不匱。晉羊祜鎮荊襄。始至時軍曾無百日之糧。祜因減戍邏以墾田。至季年遂有十年之積。後魏文帝時。值歲凶。以李彪請立農官。取州郡戶十分之一為屯田。又以贓贖雜物。市牛科給。令其肆力。一夫之田。歲責六十斛。甄其正科並徵。此後即公私豐贍。雖水旱不為害。唐憲宗時振武軍飢。以李絳請。命韓重華起代北墾田三百頃。出贓罪吏九百餘人。給以耒耜耕牛。假糧種。使償所負粟。一歲大熟。因募民為十五屯。墾田三千八百餘里。歲因省度支錢二千餘萬緡。太和末。值黨項大擾。河西節度使畢諴。亦募士開營田。歲因省度支錢數百萬緡。又元初當征討時。每遇堅城大敵。則屯田以守之。後各衛行省又皆立屯。或因古人之舊。如甘肅瓜沙等處。其地利亦不減于舊。或相地勢之宜。如陝西四川等處皆其所肇為。亦未嘗遺其利。明初則命諸衛分屯于龍江等處。及邊境荒田。撥軍屯糧為官軍俸糧。其法則每軍種田五十一畝為一分。大率以三分守城。七分屯種。即洪武所謂養軍百萬。不費民間一文者也。__又宋遼金如歐陽修范仲淹吳充耶律昭田琢亦各建此議。前後皆互相發明。至明邱濬之大學衍義補。言此事又獨詳。蓋未有不以此為扈邊實塞足國裕民要務者。兵法有云。取敵一鍾。可當吾二十鍾。屯田一石。可當轉輸二十石。誠有味乎其言之也。然臣尤以為天下有必不可不屯之地。則邊地之荒棄者是也。有必不可不屯之人。則士卒之游惰者是也。載觀漢唐之興屯于邊地者。行之莫不有功。而宋之興屯于腹裏者。行之莫不有弊。又魏晉至宋之凡以民屯者。則時聞其擾民。而漢之兵屯者。則未聞其苦民。固昭然可知也。然猶慮各邊士馬置星羅。既難議減。恐興屯已為不易。去協餉終亦大難。況國計之盈虧。與戍卒之多寡。皆關生計。何可不並為熟籌。殊未思今日之兵。固并不多于古。無論周初之封建。多至千八百國。凡幅百里者。皆可有調發之兵七千五百。守土者尚未可以數計。即五霸兼併之餘。其大國亦不過止得如今日一省。而兵車一出。動以數萬計。且有稱帶甲百萬者。再如漢季當三分未定時。袁術袁紹馬騰張魯輩兵常至十餘萬二三十萬不等。晉末東遷以後。劉淵石勒李壽等兵亦各數十萬不等。延及梁陳。蓋二百八十餘年。無一日非割據世界。若兵餉一有匱乏。計必無取資于敵國之理。故地方之需協與不需協。誠不在守兵之多與不多也。臣則謂今日之可以耗　國家之物力者。經理之。即無一不可益　國家之豫大。如四川一省。通計需餉。歲不過百萬而止。其地則素所稱沃野千里。民殷國富。一大都會。今猶然荊榛蔽野。若使之開墾。豈難復成膏腴。粵西需餉。又不過止得蜀省之半。其荒蕪非盡石田。若使之開墾。當亦可資飽騰。是四川廣西之協銀。可盡省也。若廣東福建則需餉較多而閒田較少。然沿海固皆可屯。況屯政一舉行。且見邊要所在。無地非屯。無地非兵。則海禁可開。食用益饒。再減額兵。即廣東福建之協銀。亦可盡省也。惟滇黔以平定獨後。戍兵視前代不啻加倍。雖尚有故明沐英世守田產。誠不足供今日多兵之贍養。又偽永歷以養兵最多。致民重困。其陋例亦無足法。但我兵則固不更多于偽永歷時。且藩下丁壯。已照八旗圈給田土。其食用自應即於田土中取足。今止是備查邊荒分兵墾種。務期足用。當亦無難。其各營汛綠旗官兵。亦各查其附近荒田。諭令墾種。則不但可使地無遺利。固亦古人善守門戶者守藩籬之意。然要在藩鎮大小。手足齊而心力一。庶滇黔西省之協銀。亦可盡省也。從來所最難得者。承平無事之時。臣實以時不可失。備陳管見。惟冀　　皇上垂察。特　　?該部確酌詳議。勿以為目前可支。而畏言遠算。勿以為成效難期。而祗事因循。即從此億萬斯年。　國與民皆實享其利矣。_
餉兵兼用麥米說|王心敬|賀編1827|卷七十二兵政三屯餉|兵糧八麥二米。此漢代餉軍法也。此法不獨利兵。並於國於民無一不利也。兵以氣壯而勝。氣以充飽而壯。麥米皆養人之物。而北人食麥?。視米味為美。其性則視米性為足增氣而健力。故北方人無一日不食?餅。即陝省坐鎮之兵。每領來官米。亦往往糶錢市餅?而食也。故曰於兵甚利。國之用兵為禦寇爾。兵氣而壯。是乃制勝之具。況西北多夏旱。故麥率十年七八成。而穀則生長成就於三夏。十年中往往四五薄歉。餉兵八麥二米。既屬兵情所宜。且於國家備預兵餉之途為尤便。兼麥輕於米。運送亦省腳力。故曰於國亦利。國家之廩糈。皆民力所輸。而兵用為多。至於今日。則西邊用兵。其供用為尤多。若通用麥米。則小民可就夏秋之獲。均輸而易辦。況北方諸省。種麥三倍於種穀。故諺有三秋不敵一夏之語。兼秋穀多薄。時為民病。故兵糧不但宜麥米兼餉。抑且斷宜麥八米二。為不可易之經常。蓋一通變而利兵兼足利國。而且以利民。法莫良於此也。如以?性易變為疑。則如何易?以麥。一如漢代之制。又倘以磨具為難。則獨不思邊上駐兵之鎮。每城不下千家數千家。何家不有磨具。一磨一畜。一日可得?五六十斤。即可養五六十人。況如但有微利。即磨主閒丁。無不可代辦。正不需於兵之自備乎。倘又謂大營乏磨。獨不思巴里坤久住之兵。一隊各製一磨。只一二匠數日之工力乎。且即使不設磨具。口外氣侯涼冷。但令邊庭所運之?麥。不必入水淘洗。即?可久貯數月。且即全解淨麥。兵丁或炒而食。或炒熟搗末。作餅而食。或即食炒?。總之盡勝陳倉粟米之味之性。而通行不難。蓋即腹裏地方。磨具在前。亦正有或炒而食。或炒熟搗為炒?而食者。種種皆是。想漢代兵餉八麥二米。亦不離此法。斷不至生吞渾咽。又何疑於今也。是在任餉兵之責者。調劑得宜。以助成奏凱之全功。且永為餉兵立此良法。垂裕百世爾。__　右說兵糧悉取近地既不至公私過於勞費且餉兵兼麥並可壯兵氣而生兵力庶幾籌糧一事稍合事宜然如大兵久已出屯口外不但深入進勦之糧糗宜謀萬全即使坐守大營而萬一更逢狡寇盜掠之釁將輕兵逐利所不能免而糧運緩急難隨即勝負之機直與敵共是亦宜慮也則如古方牛脯炒?一方與紀效新書中油?一方可以約齎隨身緩急恃賴是宜按方多製速製逐兵給二三斤無以憚勞憚費而止是為宜耳其牛脯炒?方凡兵皆知無俟開載謹錄紀效新書油?一方以備查製__　每兵一名各將米二升炒黃包裹一升研為細末一升另包麥?二升炒熟一升用熟香油作媒一升取六合用好燒酒浸曬乾再浸以不入為度研為?另包四合用鹽醋曬浸亦以不入為度曬研為末另包上書本軍姓名行軍之際非被賊圍困至緊與自已追賊大糧急未能到兵情飢疫不許妄用敢有一兵不如法製與出兵隨行忘帶者與失軍器同罪而如預先製造則責在本營將領親檢點查下令之後偶到一營差人監提有一不具不實本營將領隊長即與同罰__　_
上趙觀察論粵俗書|姚延啟|賀編1827|卷七十五兵政六保甲下|伏觀粵東民情有異於他省者四。逐利輕生。一也。頑獷無恥。二也。健?無理。三也。好貪惡廉。四也。天下之民。莫不好利矣。然畏死之情。猶愈於利。未聞以二三十金賣其首者也。而粵有之。天下之民。固難言有恥矣。然巨室士人。猶顧名義。自非大姦猾。未有通盜侔利者也。而粵有之且眾。天下之民。悍於?者。可以曲直解之。惟粵民專以富強相凌。不以曲直為理。天下之民。於地方官吏。莫不喜廉潔而惡貪墨。惟粵民則喜貪墨。而以廉潔為不便。此四者皆大反乎人情。而不可以常理格者也。而惠潮尤甚。間嘗推原其故。則以粵地邊海。民素食於洋。巨室大賈。惟視洋舶之大小。利則有百萬之息。不利則人舶俱漂。此逐利輕生。風俗所由成也。其貧無貲者。既不能為此矣。又惰不事事。惟行劫以食。而官吏莫可如何。宜盜賊之紛紛也。粵民聚族而居。大或萬丁。小者千戶。自明以來。其祖業甚殷。常以鉅萬之金。無所事用。惟以供訐訟之費。聚族而居。故易以動眾。兼挾重貲。故易以為姦。一事睚?。即千百為?。戈戟相撞。乃行賂於吏。使無究正兇。吏既業以眾?莫辨誰何矣。亦即賴以成讞。每曲從之。此潮郡積年之惡習也。嗟乎。其獷狠悍戾之徒。手刃殺人者不除。惟執無罪餓夫。以為殺人之賊。此與捕盜不得渠魁。而購小竊以邀功者。二弊實粵東根本之憂。仁人君子所為深歎也。夫閭里宴安。則尚鎮靜之化。時事衝決。則思強毅之臣。西漢時三輔多盜。黃霸雖賢而不治。廣漢以刻而治之。北宋時西邊多事。范忠宣帥之而望輕。文正帥之而望重。自古當繁劇之任。未有不以威斷而能濟事者也。粵中十餘年來。民輕官吏矣。夫邊鄙之地尤重國威。前者洋盜縱橫。蹂躪內河。敗軍戕民。慘毒尤甚。已喪大將二人。僅乃就撫。賊首復得爵賞。此全粵士民所喋指而痛心者也。降人數萬。一時散歸田里。其狠心故智。曷嘗一日忘。是以外洋暫甯。而內河土匪益眾。夫土匪者非他。即前日之洋盜也。昔之患在外者。今悉近內。而巨室豪強。復為之囊橐。?其人散歸本族。有?即挺身以為其雄。而姦民抗租。亦倚之以欺官吏。故州縣催徵。往往有格拒之變也。長吏拘於考成。不盡上聞。無敢輕議懲創者。夫極眾力未集之時。不設策誅戢之。猶坐損威重如此。萬一癰疽再潰。其禍可勝言哉。誠欲弭亂於未形。防患於先事。謀畫甚鉅。舉動匪輕。是宜咨請大府。深計而熟商之。結之以信。震之以威。平之以情。持之以法。破庸人之見。求補劑之宜。灼見可行。即宜成斷。遠為百年之計。無狃旦夕之安。書云。威克厥愛。允濟。又曰刑亂國。用重典。揆之於今。適有相類。昔王陽明以理學大儒。親討藤峽諸賊。威振一時。民以甯謐。吾師素以實用自許。致此豈其難乎。若昌黎當日守潮。其時勢民情。固與今異。殆不可同日語矣。_
代贛州弭盜議|魏禮|賀編1827|卷七十五兵政六保甲下|聞之范蠡曰。夏則資皮。冬則資絺。旱則資舟。水則資車。事未至而豫防。物未須而先備。況今盜賊充斥。百姓流離。分兵屯剿。則兵勞而餉費。官府煩於調發。殘民困於輸將。某奉令征剿各賊。仰藉威德。所在奏捷。然賊象叵測。兵至則散。兵退復聚。勢須各處分兵駐防。以有限之兵。應無窮之賊。似非長計。愚謂可久行而無弊者。莫如團練鄉兵自為戰守。每鄉立練長正副二人。須合鄉公舉。有才力而為眾所信服者。官與委帖。免其雜項徭役。令鄉眾各置火?器械。定期操習。無事則耕。有事則戰。如漢充國唐府兵之遺意。要令各鄉聯絡。互相救助。於高敞處。各設烽墩。賊來。日則舉烽。夜則放?為號。約?聲相聞處為一聯。或有兩鄉遼遠。烽?不及聞見者。量於甌脫處。別立亭障。設人守候。仍立烽?以相傳通。自近郊之村為始。某村起。至某村止。首村一?。二村二?。遞增至止處。若邊上一旗二?喜峰口之類。如賊到首一村。本村放一?。各村次第放一?。賊到二村。則本村各村俱放二?。雖首村亦放二砲。至所聯界內而止。若村落繁多。則以所近數村。合為一村?限。其他聯聞警者。雖不在赴救之例。亦須戒嚴。以防衝突。備剿截。奮勇有功者。官給花紅獎賞。懦怯不前。及觀望不救應者。各輕重治罪。有司平日。考其勤惰而賞罰之。上官復考察有司而總其成。參入黜陟之科。倘賊勢浩大。鄉兵不能制。方許來請官兵。蓋團練鄉兵。其利有八。賊多閩廣人。及本地?從者。其人習於險阻。走跳便易。利步不利騎。鄉兵熟於路徑。矯捷如賊。正足相制。一也。鄉兵父母妻子。田屋器用。皆在此方。雖是為官殺賊。而自保身家之心。更不容緩。勇氣自倍。二也。近鄉皆其姻親朋友。赴救必急。三也。人相熟習。姦偽易知。和氣易合。所謂晝戰目相視。夜戰聲相知。四也。年歲豐稔。穀有餘積。一年不收。尚可支持。倘兵寇不息。田必荒蕪。糧食乏絕。新盜又生。若團練鄉兵。可各安生業。耕穫以時。保守籽粒。新舊續接。古人云。但使甑有麥飯。?有敝絮。雖驅之為盜。且不肯。五也。省官兵調發之類。得以固守城圉。六也。省運輸之苦。百姓暫可休息。七也。相救如率然。內外須為犄角。八也。愚以為計無便於此者矣。又有未然之防。須當及早處分。使事半而功倍。去害而就利者。某鎮屯墾贛地。為日已久。部兵滿萬。近來屢著勞績。蓋其部人。多閩廣及本地投入者。習走險隘。亦足制賊。今朝廷寵以名爵。調其進征。部眾未能盡行。且聞不欲行者甚眾。現在紛紛逃入山藪。倘某鎮既行。所恃惟在城之兵。而其不欲去者。無所歸統。勢必流入諸賊。彼居贛日久。事機虛實。皆所諳知。又曾常經戰陳。比於他賊。深為可慮。乞密與某鎮商議。假以美辭。將其不隨行。屯田兵官擇其有才勇者。給與委牌。統領餘眾。仍暫居原地屯田。聽調協征。官兵須應募者即選其人應募。須補伍者即以其人補伍。如此則不惟無增寇之害。而且有增兵之益。郊城有呼應之靈。黎民受安息之澤。此曲突徙薪。故宜豫計者也。_
以盜止盜說|黃六鴻|賀編1827|卷七十五兵政六保甲下|予嘗問於客曰。強盜之法何法乎。客曰。法當死。竊盜之法何法乎。客曰。亦當死。有分于始而無分于終也。何也。為竊始者必為盜終。與于害人之甚而死之。孰若未及于甚而死之。死盜所以安民也。死之不亦宜乎。如捕蝗者。必先于始生之蝻而撲滅之。若必待其盛而後皇皇焉以為捕。其害稼亦已多矣。予曰。人之生亦甚難矣。夫何一罹非法。而輒致于死。是生之甚難。而死之甚易也。豈上天好生之心乎。客曰。然則子將何如。予曰。吾則以生之法易死之法。又即以安民者亦所以安盜。不觀夫葉猴之捕黃鼠乎。猴與鼠一類也。皆害稼者也。北鄙之人。捕猴而蓄之。飼之以黍。縶之以組。于曠野幽?之地。猴嗅鼠之氣而蹤之。見其穴則入之。良久嚙之而出。不盡不止也。于是鼠畏猴而遠徙。稼不為害。主人亦以猴為有功而飼之益勤。今夫盜與盜亦一類也。皆害民者也。為民牧者能蓄盜以捕盜。亦猶畜猴以嚙鼠。俾盜皆遠跡而不為民害。則是盜之有罪而死。吾為易之有功而生。民以盜不害而安。盜亦以民安而見畜。即盜所以自安。又何患于盜之日甚。而必皆死之哉。鴻昔任郯。郯為盜藪。惡其害民。捕而撲殺之甚眾。及其任東。東又為盜藪。鴻益患之。甫下車。遂廉得其積黠者數人。責而枷之。一日出署。見?盜荷校于炎歊烈日之中。面如焦炭。氣若遊絲。于是惻然傷之。亟令親屬取保。皆逡巡不至。慮其弗悛。累將及己。不逾宿而俱斃矣。鴻乃深有感于以生易死之法。而宥故盜以嚴新盜。令近盜以遏遠盜。行之半年。四境之內。夜不閉戶。故鴻向所謂用盜以止盜者。亦即此之良法美意也。今謹附其法于左。__邑有四鄉。每鄉必有盜。盜必有年久而黠。為眾盜所推尊者。以為之首。彼鄉若欲行劫。其事大必首相為謀。酌其才而遣之。事小則各以類相求。其鄉有所失。白之首。首為之察而歸之。故所失無出鄉。各有分地弗紊也。鄰封有所為。或欲借才于我境。必先詣素識商之。約其人數。訂其日期。而後從事。有所美好。則獻之于首。否則嗾捕役因事縛而笞之。將罄諸所有。至於鼠竊狗偷。首固奴隸使之。而眾盜又分隸其近與屬。以為門墻桃李者也。鴻私計四鄉?捕。則盜恐而逃。欲得一渠魁而招致之。使就我驅策為諸盜。倡則餘黨可坐而至。久之廉其西鄉有巨盜白五者。家累數千金。為積窩數十年。諸邑宰至。每索劇盜。及失事諸案。無敢舉首之者。故得漏網以長為溫飽賊。乃以計密誘之來。因謂之曰。爾所為。吾知之。不爾問也。爾第以是鄉中之誰為強。誰為竊。而悉報之。吾無所加害。不過一籍其姓名。而使爾統之。亦聊以固吾圉耳。白五于是開列強竊若而人。先令白五具自認改過自新甘結。并親族鄰右甲長莊地各保結存案。即著白五拘換所開者。三日內俱集。各訊其所為。以強首者皆遠年不問。令各以近日行竊之有據者陳之。遂喚失主質訊果真。皆宥勿治。惟錄其所供行竊之事于卷。仍照白五取認保結狀。俱編為土番。以五為西鄉土番之總。又以居址相近者五人。內以才具出眾者一人為伍長。當堂給番總花紅衣帽。伍長花紅有帽無衣。餘花紅無衣帽。鼓吹從西角門導出。五等始知縣官果無加害意。且不費一錢。而亦欣然從事矣。乃召捕役中之老成可用者。而訊以東南北三鄉之盜首。三鄉盜首見官宥白五等。而又破格用之以為官役。眾皆願為清釐地方以贖死。鴻因命俱招之來。錄供取結。並設總伍。給賞賜。悉如西鄉例。合四鄉計之。凡五十餘人。而竊居其半。蓋劫強多踞于旗屯。本地欲謀上盜。乃使黨通之。至事畢。分贓而去。故失事每以捕獲為難。鴻乃集諸土番而諭之曰。吾所以宥爾等罪者。不忍置爾等于死也。爾為總者。宜躬先奉法。以統一鄉之眾。以盡軌于法。稍有非為。惟爾總是問。五人中有犯。惟爾伍長是責。若外盜來侵。或相勾他往。爾等即為拿首以昭爾功。若某鄉更有失事。是爾總防範不周。此案之盜。亦惟爾總是捕。至於偷竊或聞。爾眾互相覺察。嗣後地方。或有新生匪類。許即首報。審實編伍。凡一歲之內。是鄉強竊無聞。總伍及眾各賞賚有差。每朔望總伍率眾赴縣。唱點名卯。內中有患病不到。許伍長鄰甲具結存案。眾皆叩首曰。謹遵公命。甫月餘。東西二鄉土番中。以南皮滄州勾黨來首訊之。乃素同夥。不知其已改正當差。而猶來勾之使為盜也。鴻隱其所供。乃僅以面生可疑之人。關本州縣取收管回覆。而私以其事告之。使知為備。其所首土番。賞給制錢二千文。小米二石。使其利所賞而踊躍擒盜。自是外盜不敢入境。而土番懼其報仇。亦不敢越境。為非實內外交制之道也。後鴻因朔望點卯。環跪盈庭。乃自慮曰。此輩豈皆格心嚮化者乎。亦恃吾法以禁之耳。苟點卯之後。聚而不出。設有意外。將奈何。乃四門各置一簿。命四鄉土番。各從其門出入。凡出入于其姓名下註明。至晚有入無出。則于城稽查重究。然亦無有違犯者。行未期年。四方甯謐。頗覺有效。乃深悔郯城之徒斃多命。而未早計及于此也。然而刑胥捕役。以盜為奇貨。以地方為產業。若盜為土番。役何生息之有。地方安靜無事。役何得財之有。正恐胥役欺官。以此法適所以長盜姦而廢之。則吾末如之何矣。_
再論嘓嚕狀|邱仰文|賀編1827|卷七十五兵政六保甲下|伏以嘓嚕者。匪類之總名也。保甲者。治世之綱維也。保甲立則嘓嚕清。嘓嚕清則保甲肅。地方形勢。劃然分明。如網在綱。如裘挈領。周禮之比閭族黨。管子之參國立鄉。程子治晉城之列保伍。其行有疏密。則效有淺深。亦王道無近功之一端。施之川省。尤治嘓嚕第一要著。文在定遠任時。曾奉垂問。條議保甲九則。大要不外選保牌。嚴約束。信賞罰。勤巡視。清場鎮。察胥役。俾無陰與姦匪為表裏。向經悉陳在案。今檄詢土著姦民。外來流棍。以廟宇客店為急急。勸懲保牌捕役為先務。可謂洞悉民弊。慮審而計周矣。顧循其流而圖之。不如探其源而治之為得也。揚湯而止其沸。不如?底抽薪之省力也。川省五方雜糅。外來無籍流匪。大都必有土著姦民為之窩。其土著亦即外來流寓之久者。利其攫掠貲財。合夥盤踞。出沒為害。清甲無他。清窩而已。清窩之法。寄之保牌。縣以賞格。隆以體貌。法誠至善。顧保牌有首者。有不首者。有利其分潤者。有側目而視。遠害不與為仇者。計其急公向上之心。多不勝自保身家之為切。以官稽查。經歷所至。聞風暫避。事誠有之。所過一清。則未也。是非確訪嚴拏。淨其巢穴不可。或某處報案。即於某處覺察。細偵其窩線。或隨事隨地。遇老成人。即向追其根柢。訪察既的。一提到官。盡力根究。本籍者責包管。流寓者立遞還。務盡本法而止。拏一處則清一處。拏數處則清數處。窩家畏法。嘓嚕紅黑各種。自托足無所。此?底抽薪之說也。更策嚴保牌。以勵其後而分其責。似勸懲為有地矣。其訪之地則首在場鎮。嘓嚕聚集。常於人煙輻輳。民居比密之區。窩?者亦即在此。憲檄所謂客店。是其要害。冷落廟宇。往往足跡罕到。計一縣場鎮幾處。孰為邊界。最易藏姦。孰為腹裏。彼善於此。孰為大場。四衝五達。匪徒所必經。孰為小場。匿跡潛聲。防察所易疏。何場客店極多。何店尚屬清白。何店最無畏忌。嚴拏訊處。懲者一。儆者百。必然之理也。而知嘓嚕之情狀。路徑出入。藏匿寄頓者。惟捕役為最悉。用捕役以治之。又百無一效。何也。嘓嚕一種。半係革捕。此縣犯案。投充彼縣。類與各捕聲息相通。因緣為姦。官賚之百。不如豢盜一人之利更多。嚴刑重賞。而絕少響應者。為攻其同類也。是故星散之保牌。既遠而難親。鷹眼之猾役。亦狡而善變。是必擇有田業。有妻室人。明白強幹老練者。選充快壯各班。以本地之居民。察本地之姦良。引之左右。究其的實。其於某場某店。某人多窩。所窩何人。或暫?。或久住。類皆孰悉洞徹。即僉副捕役。俾躡其。而出其不意。一有疏脫。惟捕役是問。此則與該地保牌相濟為用。人不必多惟其實。事不必數惟其當。總之清甲為清匪之源。清窩為清甲之根。窩線既清。則保牌戒嚴勸懲益為有力。若夫庵觀寺院。原與齊民同其編聯。捕役一項。譬如烏喙治病。不至殺人斯可矣。_
弭盜九條疏|佟國器|賀編1827|卷七十五兵政六保甲下|竊惟天下一切刑名。惟人命強盜為重。然人命有証佐可據。其事易明。有傷痕可驗。其跡易見。盜賊則不然。昏夜莫知誰何。蹤跡杳無定在。迨至拘攝到官。不加嚴刑。必不肯認。然彼自為之計。與其摧殘肢體。傷折肌骨。何如苟緩一時。姑俟後日。真盜固不輕招。招者未必真盜。臣以為刑訊之法。未盡可恃也。若使弭盜有術。緝盜有方。審盜有法。則盜賊自少而地方得以甯謐矣。臣謹條議九款。為我　　皇上陳之。__一察為盜之人。凡不農不商不工不傭。無恒業之人。與盜近矣。不事生計。恣意賭博。與盜更近矣。迨其為盜。形狀自異。出入無時。潛去潛歸。一也。往來多面生可疑之人。二也。常有贏餘。費用不經。三也。此皆民間之盜。最易覺察者也。邇來為盜。多是逃兵。冒營伍之裝飾。無將領之鈐束。地方不敢問。捕役不能詰。惟有鄉保法嚴。流寓必稽。則此輩無所容身矣。甚至見在食糧之兵。亦有為盜者。傳聞各處禁城居民。往往被劫。非本弁故縱。豈能猖獗至此。臣以為事發之日。該營將領。應按軍法處斬。__一嚴藏盜之地。除深山大澤。綠林嘯聚外。其欲劫掠城市人家。若非往來窺探。路徑習熟。豈能突然而來。是以娼家酒樓旅店開場賭博之處。皆為藏盜淵藪。庵觀寺院次之。誠能信賞必罰。勒令捕人不時譏察。非但得本地之盜已也。四方大盜。俱無所容矣。__一緝窩盜之家。世無窩主。則盜賊何處?蹤。盜之去來無常。而窩之居處有定。盜之蹤跡猶秘。而窩之舉動甚彰。凡被劫之處。其盜之窩家。近不出五里。遠至十里二十里止矣。?強盜行劫。勢難遠涉。一恐腹饑力盡。二恐天明追捕。豈有劫掠良久。分贓擾攘之後。自二十里外而來。復出二十里外而去乎。凡盜發後。密訪附近地方。情形可疑之家。未有不得盜者。此就被劫處言也。又有久慣窩盜。四出行劫。仍串通本地之窩為線索者。此鄉甲之法不行故也。合應著為法令。獲得其實者。一窩准十盜之賞。凡本州縣窩主。在別州縣事發者。即就窩主所在。印官以昏庸參革。__一釐審盜之弊。凡獲一盜。未有不令供招夥黨。初獲之時。神魂無主。情實易露。亦有狡黠之徒。故將睚?之。誣扳數人。以脫嚴刑。問官不知。即有落筆附卷之害。據彼口說。信筆填寫。此單一經粘卷。凡有姓名者。即為盜案中人。縱得辯清。身家已不可問矣。故為問官者。必細心辨其聲口。察其情狀。?真偽之情。辭色自別。虛捏之語。辨問則窮。我多方以辨之。則掩護之術。不及卒備。我隔別以訊之。則無備之語。不及會同。如果情節真正無疑。此單方可附卷。若是覆荅差謬。其中必有扳。玉石不分。最為大害。故審盜有司。切不得以參差供單。草率附卷也。__一剔審贓之弊。盜以贓獲主認為定案。然而執贓論盜。往往失真。臣每見一招之中。盜數多者嘗二三十人。某人分某物。一一分明。種種招出。未嘗不嘆鞫獄之膠柱也。今有雜物數拾。以二十人分之。數日後問所分物。各自言其所分。能不爽矣。以一人而言十數人之所分。能一一不爽乎。況盜皆烏合之眾。當昏夜之時。作倉皇之事。能以一人備記某人分某物乎。比皆沿習敘招格套。而不近情理者也。究所分贓。當云花費無存。夫以真贓花費。而無憑坐盜。誰不曰花費無存耶。凡盜情未確者。則當審其贓歸何處。賣與何人。若夫盜情既確。則不必待贓以定獄。律稱但得財者斬。謂一人得財。則同行者皆斬。故又稱同行而不分贓。分贓而不同行。皆斬也。今定獄必拘於贓。則真盜以無贓得脫者多矣。__一嚴捕盜之法。除負固連營者。應官兵剿除外。凡往來劫掠。出沒無時者。惟責成於捕役。蓋盜賊原捕役之供戶。捕役即盜賊之窩主也。若信賞必罰。法嚴令明。未有不得盜者。又盜之動靜。惟同夥知之。當懸重賞云盜夥之中。有能出首渠魁及黨與。引領兵役剿捕者。除免本罪外。仍論功擢用。則盜黨人人自疑。而有解散之勢矣。__一慎緝盜之票。凡緝拿餘黨。不可不填明住址年貌。若糊塗混開姓名。則處處可設牢籠。家家可施嚇詐矣。凡審供餘盜時。先要訊明某人年歲若干。身長身短。有鬚無鬚。面白面黑。住於某處。一一開註票上。庶無影射嚇詐之弊。臣見有事關叛逆重案。隔省關提者。並不開註籍貫年貌。止列姓名。以致逐縣搜查。各里取結。天下同名同姓之人甚多。其為詐索。何可勝計。伏乞　　天語申飭各直省內。凡有事屬叛盜二案。關提人犯者。必須註籍貫年貌。一一明確。如無籍貫年貌。不許行提。__一申首盜之令。凡盜賊自首。原准免罪。若大功以上親。及同居親屬。雖無服者。出首與自首同。亦准免罪。此律愚民不曉。故父兄明知子弟為盜。而溺於情愛。遂致隱瞞。凡為盜一二次者。父兄知之。一二月者。鄉鄰知之。鄉鄰首盜。其實甚難。蓋官司捕獲真盜。或贓有可疑。嘗十數駁未已。良善之民。出身首盜。東奔西走。妨工費錢。萬一審不成獄。不惟自坐虛枉。且致?盜報復。身命俱喪。以難事責之小民。似非情矣。惟鄉甲法行。責成甚嚴。則人畏法而不畏盜。盜亦法而不人矣。以後審實初盜。其父兄應連坐。審實久盜。其鄉鄰應重處。__一清為盜之源。勸善莫如鄉約。弭盜莫如保甲。第實行則事理民安。虛行則事煩民擾。夫盜豈能不與人同里而居。朝夕相見乎。彼生理經營。里人有不知者乎。所與交遊姓名面貌。里人有不識者乎。縱在孤村。豈無親戚族黨往來乎。縱屬流寓。其來蹤來跡。居停主人有不熟悉者乎。若以鄉甲之法。實在舉行。如有一人為盜。則闔約舉發。如有一人非盜。而被盜誣扳。則闔約保救。惟鄉甲廢而盜賊敢于公行。鄉甲廢而盜賊始有淵藪。鄉甲廢而被劫無聲援。鄉甲廢而真盜無舉首。鄉甲廢而被盜扳誣不敢保救。此盜風所由日熾也。鄉甲之法甚嚴。則姦宄無處容身。天下不憂不治矣。_
弭盜四條|沈荃|賀編1827|卷七十五兵政六保甲下|一剔窩藏以除盜藪。盜賊行?。必有眾謀之所。寄頓之家。盜之去來無常。或難根究。而窩之居址有定。自易稽查。盜之行劫。每在曠野荒郊。而贓之窩藏。反在通都巨鎮。今請嚴飭番捕約保。于各鄉村保甲中。逐細查察。但有窩藏形跡。許即公同密首。有能舉首得實。獲出真賊真贓者。准給銀五十兩。如有藐法行私。隱匿不舉。非係畏縮避禍。即係通同受贓。事發一體坐罪。窩首既剔。則盜黨無依。誠治本窮源之法也。__一禁游獵以消異萌。近訪各屬地方。有種浪子游棍。不務耕作。專事盤遊。或持鳥鎗而走城市。或架鷹犬以入山林。借打獵之名。為資身之策。每見出入無常。其實形閃爍。今即申飭各州邑。嚴諭保甲。凡鄉村中有此輩。用鳥鎗架鷹犬者。盡行開報當官試驗。如技藝果精。即當收入民壯之列。量給衣糧。即令巡緝道塗。擒拿賊盜。以羈其身。倘有不肯改業。仍舊胡行。該鄉鄰保。立行舉首。收其鎗械。嚴逐重懲。蓋利器不可以假人。而防姦不厭其過密也。__一毀空廟以窮伏莽。中州地土荒蕪。村居寥落。獨古廟空祠。是處皆有。或倚山崗。或依林樾。近來屢訊盜案。凡聚謀落腳插秤分贓。多在此中潛蹟。供招歷歷不爽。今請申飭各州縣。凡郊原靜僻。人蹟稀疏之處。有空閒廟宇。嚴諭鄉保。開報有司。如果係古剎名祠。暫令堵塞封閉。或撥防甲居守。使不軌之徒。無可歇足。將見原野廓清。而雈苻屏息矣。__一葺廢砦以保甯居。北地居民。往往葺砦而栖。恃樓為固。瞭望周防。其法良善。自遭兵火之後。往時土砦。圯毀甚多。今地方多事。即使大鎮巨鄉。亦難安居高枕。況村墟寂寂。井舍寥寥。一有不虞。誰為援捄。今請仍飭遠近居民。修葺廢砦。或十里五里之內。有三家五家之村。併入團居。互相捍衛。內圉既固。外寇不侵。計無有善于此者。_
搜捕盜賊責成文武議|陶元?|賀編1827|卷七十五兵政六保甲下|竊聞廣賊如蔓草。?盡復生。蓋其山川綿?。易於藏匿。自明世患其多盜。屢命大征。誅殺不可勝計。而盜賊終不得息。然職竊謂弭盜之責。止須兩人。所謂兩人者。文莫如令長。武莫如千把總。果得廉能之吏。仁勇之將。分布州縣。自然令行禁止。盜息民安。若此不得其人。而令監司督捕。則廣東十府州縣。幅員數千里。處處竊發。安得許多監司。又況餽贐送迎之費。不用之以蓄壯士捕盜賊。而用之以供億。賊未平而先自困矣。若夫責成保甲。此雖古人已效之良法。然古人所以效者。由於令長得人。故保甲之耳目。即令長之耳目。保甲之手足。即令長之手足。手足便利。耳目聰明。盜賊未發先知。故不至於為患。若令長非其人。雖有保甲。不過紙上空言耳。尚何盜賊之能靖哉。自昔州縣失事。未嘗不責成文武。但其所以責成者。尚未合宜。而其處分亦有未當。何以言之。古之時文武不分。令長即握兵權。故督捕之任。無可推諉。今文武既分。勢力既不相下。權任又不相轄。陸則將領有兵。而令長無兵。水則將領有船。而令長無船。或將領賢而令長玩寇。以為防守固武臣事也。或令長賢而將領容奸。以為文吏無奈我何也。彼此相抗。亦彼此相諉。雖有嚴法以督其後。心力終不能齊。如此責成。豈得謂之合宜。職竊聞明將戚繼光練兵之法。裨將千把總以下。監以縣令。偏將參遊以下。監以道臣。大將協鎮以下。監以督撫。何則。誠知事權不可不一。而心力不可不齊也。故能同舟共助。破賊成功。若如今日愚悍之將。無事則侵官溺職。而有司不能治。一旦有事。則又相抗相諉。而有司不能發一策。為州縣者。惟有瞠目束手而已。又安望其能濟哉。故嘗謂今日之勢。必當如繼光之議。以縣令為監。縣令身任地方。熟知山川險易。盜賊出沒之所。令其監督籌算。心力既齊。盜賊自然解散。于是營將不受方略。以致失事者。則專罪營將。與令長無涉。若其措置乖方。致誤事機者。則專罪令長。亦與營將無與。如此處分。則文武雖異。事權仍一。既無煩於道憲。而亦不資於保甲。於緝盜似為有益。職實心任事。每奉查議。輒有敷陳。雖言之未當。猶欲少效一得。伏望垂省施行。_
治盜宜嚴責成疏順治十三年|工科給事中姚延啟|賀編1827|卷七十五兵政六保甲下|竊見近日各處雈苻嘯聚。?掠公行。郡縣不敢申報。道將置若罔聞。如晉中清源蒲州等處。失事隱匿。自非撫按精明覺發。幾以封疆為兒戲矣。我　　皇上特諭刑部申飭諱賊之令。煌煌　　天語。凜然斧鉞。誠恐近畿或知悚惕。而逖遠不能保無怠玩。今日濱江沿海之區。寇氣不靖。則不軌之民。尤易乘時騷動。如江淮兩浙間。綠林出沒。千百為?。焚掠大鎮。搶擄子女。來如疾風。去如兔脫。較西北直省寇盜情形更難防禦。何者。西北之寇。依山為巢。馬步往來。皆有跡。至于江浙水鄉。駕舟揚帆。飄忽無常。溪港錯雜。奔逸難定。其不同者一也。西北之民。大村聚落。皆有城堡。保甲之法。可以團結鄉長易于約束。南方阻水為居。無堡寨之守。無樓堞之望。地形渙散。眾志難齊。盜入其境。則自救不暇。彼此不能相顧。其不同者二也。西北地廣人稀。鎮店市會有常期。商販歇宿有定所。面生之人。可以稽查。南方廬舍稠密。人?輳集。貿易者趾接于途。往來者肩摩于道。縱有奸宄。不便別識。其不同者三也。故治盜之方南北各異。北方可以保甲之法專責州縣以清其源。以撲滅之事專責道將。以遏其流。至南方則不然。欲清盜之源。非但保甲奉行故事所能見效。必大小文武及總捕等官。撰擇明快捕役。分汛緝訪。賊首何名。窩家何地。為賊通線者何人。懸賞購捕。剋期必獲。其或有株連良善。復治以反坐之律。如此則盜之一出一入皆可得知。而盜之源清矣。盜賊之起伏。未有不積捕大蠹相通。而道協養寇為利。不肯督責捕役。以致鷹犬不噬。則欲遏盜之流。惟有令失事地方。即刻舉報。州縣申報道協。道協查核汛地。及防守兵將。勒限擒獲。不得將被劫被擄之家。反行拘禁需索。又不得藉口招撫。徒長縱盜之風。以賣賊為奇貨。則有犯必除。無敢漏網而盜之流遏矣。臣所鰓鰓過慮者。因鄭逆跳梁。江海多事。誠恐腹裏有寇。目前忽為癬疥。他日必至蔓延。所關甚大。故急須掃除淨盡。方可敉甯無患。伏祈　　敕督撫按嚴飭各道協等官。實心奉行。以圖後效。毋得苟且塞責。塗飾空文。如有怠玩不職。及養盜為利者。立行指明參奏。倘有容徇。被人糾參。該督撫按官。一併治以欺朦之罪。則寇孽可消。而封疆永奠矣。_
湖濱備禦事宜|張海珊|賀編1827|卷七十五兵政六保甲下|吾里北枕太湖。南則諸漾環繞。葦茭叢雜。水道錯互。素為逋逃之藪。而西北四安廣德長興諸山。綿亙數百里。每當天下多故。則飢民嘯聚。尤易藏姦。如明季赤腳張三等。沿湖被害尤劇。　國家承平日久。意外之事。似非所慮。然民貧賦重。十室九空。旱澇疊至。石米五兩。窮山密箐。保無嘯聚之事。況蘇湖內雖空匱。外似饒裕。吾里又兩郡分界。人煙稠集。甲於東西漊港。尤盜賊所覬覦也。豫備不虞。古之善政。有志之士。政當講求捍禦。以分郡縣大夫之憂。以造鄉里之福。如以為出位之思。非我敢聞。__一禦盜之法。莫如保甲。近日　朝廷頒行十家牌。蓋用陽明先生南贛之法。其法每家各置一牌。備寫門戶籍貫。及丁中多寡之數。有無居住暫宿之人。揭於各家門首。仍編十家為一牌。開列各戶姓名。日輪一家。沿門按牌審察動靜。但有面目生疏之人。蹤跡可疑之事。即行報官究理。當時如揭陽縣。於編寫外兼加義勇之名。陽明雖以為生事擾眾。然他日又有建樓擊鼓之諭。謂各隨才力為之。不在牌列之內。且云此法一行。則不待調發畜養。而家家皆兵。人人皆兵。誠有如所云寓兵法於保甲中也。無如十家牌法。雖經官司申飭。而上下仍以虛文了事。今亦不必別求捍禦。即遵此法而意為變通可也。__一吾里桑麻被野。村逕百岐。苟守備一嚴。則寇盜無所措足。法宜家各置一鉦。一家聞警。十家齊起。倘有不行救應。同族族長責之。異姓牌長責之。且以粟米布帛為罰。再於水陸塘橋去處樹柵為守。日輪三人看護。每村各劃地段。用更夫二名。曉夜巡視。皆於十家中輪值。用私錢雇者聽。__一私習器械。律有明禁。然荊公保甲法。置弓箭。習技勇。且使番上訓練。近日楚蜀教匪之亂。鄉勇俱習弓刀。則有事講武。　朝廷未嘗?禁。即使置備良難。而鋤耰棘矜。銛於鉤戟。制梃以撻秦楚者有矣。況寇盜之烏合者乎。__一寇盜之來。拒之岸則難為功。拒之湖則易為力。翠微北征錄所載禁涉法不一。曲鐵為?。曳之以索。謂之聚鉤。則所觸無不傷。直鐵為針。透之於木。謂之涉針。則所過無不創。編竹為索。紐篾為刺。謂之水毛蝟。以錐涉者之肌膚。斷木為軸。釘鐵為錐。謂之水蒺藜。以刺水兵之脛股。以上四法。宜於淺灘。若中湖深闊之處。則擊索網以絆其棹。立刀口木曲膝錐以鑿其舟。賊安能登吾岸哉。然使賊不能來。我亦不能出。非計也。宜於聚?涉針所不施之處。插柳條。編漁滬。暗記其曲折往復之路。庶于出入有便。__一守禦之器。莫良于火。顧鎗?非民間所有。製造尤艱。茅氏止生志中。載有竹將軍一器。似尤便用。用貓竹圓厚者長四尺許。將圓鑿通其節。止?頭節作底。節後?一尺四五寸。用一木柄。柄頭照竹節凹凸之形。直扺竹節處。周圍用四肥釘。犬牙樣釘之。以苧麻作辮。或三比繩。自柄至口。緊緊縛固。傍節底光。置潤黃泥二寸。以一分厚彀筒大鐵錢一個蓋泥上。傍錢上開一藥線眼。先將雙藥線引入四五寸。直透上為妙。方入藥一觔。看竹之大小增減。已入藥。用木桿輕輕築實。少用紙團。或乾土實之。又將一分厚彀筒口大鐵錢一個。鑽眼如蓮房式置藥上。方以彀筒口大圓石彈一個置錢上。或再加碎生鐵小鉛子於錢上更妙。外以麤柴徑寸二根長三尺許。縛加權架之。此器之妙。費廉工省。且隨地刻時可造。身輕可負及遠。一村中若得數百具。便不患外寇矣。又志中所載糞?罐法。白雲神水法。水箭法。弩箭藥法。似皆省便可用。以方雜不錄。__一兵法以堅忍為上。孫子曰。以治待亂。以靜待譁。此治心者也。太公曰。事莫大於必克。重莫大於元默。東吳朱伺善戰。或問之曰。兩敵共對。惟當忍之。彼不能忍。我能忍。是以勝耳。朱子曰。只就腔子裏呼吸間。便可以弱為強。變怯為勇。今如歲首訛言。一夫夜呼。而奔竄者數十里。則不能忍之故也。倘有寇盜。如入無人之境矣。須知室家田廬皆在于此。去此將奚之乎。我能往。寇亦能往。平時宜常以此意為鄉人解說。則臨時庶不至倉皇。__一一鄉之中。有一等強梁不逞之徒。承平時為民蠹。有事時即為亂首。然亦未嘗無用也。宜結之以恩。處之以誠。待之以大度。制之以嚴威。勿拘拘小節。當其得用。或反勝于善良。使貪使詐。有何不可。__一吾里室鮮蓋藏。即殷戶亦無數百石之蓄。?戶三千。計口不下萬餘。通計老幼。以人日八合約之。當日食米八十石。除殷戶自給外。皆須於平望楓橋等處採買。倘諸處閉糴。道路疏虞。終有流離之患。遑言保障。故積穀之策。平時不可不講。惟此一?。最為難處。綢繆未雨。所望於有力之仁人君子。_
編查漁船保甲疏雍正六年|湖廣總督邁柱|賀編1827|卷七十五兵政六保甲下|一沿江沿海小船。宜挨編字號。設連環保結也。查楚省江河渡駁江划小船。與茅蓬船隻。此等船戶。皆窮苦無賴之徒。或係沿江沿湖附近村莊。或係四處混聚。未知來歷。亦無牙埠約束。黃昏深夜。巧以捕魚為名。乘空即將過客行舟。逞志截劫。塘汛地方。因其捕魚。不便拏緝。甚有竊劫鄉村。盜已獲而無窩家。借船以為巢穴。如臣屬江夏縣之八吉堡地方。素稱盜藪。其故皆由附近村莊多以捕魚為業。家設划船茅蓬。借名為匪。礙難查緝。臣因飭行將八吉堡一切小船。編聯字號。兩傍烙印。取五船互結。一船為匪。四船同罪。每晚點查明白。方許放行。現在行之兩月。頗覺有效。臣因推廣其法。請將南北兩省。沿江近湖地方。一切小船。逐一清查。各歸就近堤岸。彼此認保。每十船具一連環保結。挨次編號。遇晚令其務在本埠一處灣泊。其有別埠別號混入者。即行查逐。每船船戶。不得過二人。取魚器具。止許帶罾網等類。其叉魚鐵鋼叉打魚之棍棒等物。概行查禁。均責令就近典史巡檢塘汛兵丁。不時清查。併令每十號船內。自行首報匪類免罪。如平日已經認保。及後為匪又通同徇隱不行首出。一船犯事。十船連坐。如此。則所有小船。彼此自相察覺。似弭盜之一法也。_
與蜀中當事書|陳宏謀|賀編1827|卷七十五兵政六保甲下|蜀風悍野。五方雜處。不似粵中醇樸。平時所謂嘓嚕子者。不僅懲創于已犯。必須解散於未然。平時依草附木。呼朋引類。遇事輒隨聲附和。故散之則見其少。聚之則見其多也。保甲之法在他省或難見效。在川省則易於見功。此輩於到川之處。有所稽查。庶不至猖獗為害矣。然盜賊皆起于貧窮。貧窮皆由于無業。自來以保甲為弭盜之計。不知防之使不敢為盜。不若養之使不必為盜也。所云?查惰民。誠得此意。惟編造之法。不患其遺濫而患其紛擾。安插之法。不患其疏虞而患其失養。尚宜通盤籌及。未可舍本而徒清其末耳。_
訛言|惠士奇|賀編1827|卷七十五兵政六保甲下|周禮八刑。造言居一。及其衰也。訛言莫懲。降自奏漢。妖言者死。三者起於妖。成於造。傳於訛也。憑諸物。假諸靈。一夫說。萬夫騰。無翼而飛。無趾而行。疑鬼疑神。使民無故而相驚。縱而弗問耶。則恐因是而為亂也。從而治之。則窈冥不見蹤跡。君子鎮以靜。繩以法。何謂鎮以靜。漢建始三年。京師民傳言大水至。奔走相蹂躪。老弱號呼。長安大亂。成帝召公卿議。大將軍王鳳以為太后與上。及後宮可御船。令吏民上城以避水。?臣皆從鳳議。左將軍王商獨曰。自古無道之國。水猶不冒城郭。今政治和平。何因有大水一日暴至。此必訛言也。不宜令上城。重驚百姓。上迺止。有頃問之。果訛言也。唐開成初。京師妄言大兵至。讙走塵起。百官或而騎。臺省吏稍稍遁去。宰相鄭覃將出。同列李石曰。事未可知。宜坐須其定。宰相走。則亂矣。若變出不虞。逃將安適。人之所瞻。不可忽也。益治簿書。沛然如平時。京師?無賴。望南關。陰持兵俟變。金吾大將軍陳君賞率眾立望仙門。內使趣闔門。君賞不從。良久問之。乃中人自邊還。走馬入金光門也。水至不避。兵至不動。此之謂鎮以靜。何謂繩以法。宋太宗時。益州民訛言有白頭翁。午後食人兒女。一郡囂然。至暮路無行人。知州張詠得造訛者戮之。民遂帖息。哲宗時。鄆州民欲為變。揭幟城隅。民皆恐。俄而草場白晝火。蓋所揭一事也。民益恐。或請大索城中。知州杜紘笑曰。妖言惑眾。乘吾膠擾而發。奈何墮其術。彼無能為也。居無何。獲盜。果姦民為妖。如所揣。遂按誅之。又潞州有謀亂者。為書期日揭道上。部使者聞之懼。檄索姦甚急。知州李琮置不問。以是日置酒高會。訖無他。孝宗時。溫州樂清縣倡言方臘變且復起。縣令捕數人歸於州。知州樓鑰曰。罪之則無可坐。縱之則惑民。編隸其為首者。而驅其徒出境。民言乃已。或戮之。或配之。所以輕重其典。或置之。或縱之。所以撫定其民。此之謂繩以法。蓋不靜則昏。昏則其法紊。靜則明。明則其法平。未有不鎮以靜。而能繩以法者。抑又聞之。妖則有形。訛則有聲。妖訛相仍。姦宄其興。鄭之亂也以蛇?。秦之亡也以狐鳴。誰得禁之。又誰得誅之。是以君子不恃法而修德存之。誠行之信。誠信立。妖訛息。彼造言者。何恃而為亂哉。_
請停分緝協緝疏河南通志|田文鏡|賀編1827|卷七十五兵政六保甲下|查盜賊為害民生。失事處分綦重。臣竭力體察。時刻提防。是以文武印汛稽查緝捕之法。府佐廳員督同協緝之事。及捕役為窩作線。縱黠誣良之弊。臣頗能得其一二。不敢謂　國朝已有定例。內部已經頒行。即緘默不一言。以苟容於　　聖明之世。臣請為　　皇上敬陳之。臣於雍正五年。准兵部咨。為緝盜各有分司等事。內開嗣後城內失事。緝拿之事。專責之文職。同城武職。令其協助。道路墩鋪失事。緝拿之事。專責之武職。該管州縣文職。令其協助等語。及至限滿不獲。官則罰俸降級。各有輕重之不同。捕役兵丁。則有賞罰勸懲之各異。在兵部題請定例之時。亦以文武各有責成。自能嚴查兵役。各分界限。免於推諉。意非不善。但臣以為　朝廷之設官設兵設役。各有所司。如知州知縣管理一州一縣。則此一州一縣之中。無論在城在鄉。皆其版圖赤子。一有盜劫之事。莫不當竭力緝捕。此其職分所當為。臣查定例。城市關廂失事處分。較嚴於道路村莊。因其地有?密之不同故也。且地鄰是其所治之民。捕快係其所管之役。一呼而應。責比無辭。臣請緝賊之事。城鄉俱當責之有司。至於武職汛弁。分駐州縣者。皆係千把微員。且有一員而兼防二三縣不等者。其所管之兵。又不過馬步二三十名及四五十名而已。操演是其專責。防禦是其專司。有賊而窮追務獲。是其專責。至于被劫之後。賊既遠颺。彼無能為也。若夫兵丁。則有存城守鋪差操之不同。其存城者。守城守庫守獄。乃其事也。其守鋪者。瞭望盤結巡防。乃其事也。其差操者。解糧解犯。遞送公文。按期調操。乃其事也。曠班則當懲。離汛則有罰。又非若捕役之可以執批遠緝也。況以赳赳之武夫。令其入小民鄉井。搜捕盜賊。則賊未一獲。而雞犬桑麻。已為之不甯矣。獨捕役一項。較他役為最黠。原係積年慣盜。改惡作良。則充為捕。地方官不得已而用之。如殺人毒藥。有時而藉其救病。則醫家不棄。彼其平素原與賊通。賊之窩線。彼無不知。賊之風聲。彼無不曉。賊不先投拜捕役門下。而欲入其境。掏摸翦綹。尚且不能。況強劫乎。且彼既為捕役。則鄰邑鄰郡鄰省之捕役。亦無不聲應氣求。彼此照應。此處獲一盜。而即為彼處有案之犯。彼處起一物。而即為此處待質之贓。各能暗地通知。稟官關會。即賊之去向下落。知者必告。且彼又能改扮行裝。潛查密訪。此所以捕役緝賊。如探囊取物。其不獲著。地方官不能勒限嚴比耳。苟能如臣平日所行馭捕賞罰條約。實力行之。鮮無不效。臣所行者。飭令各地方官遴選捕役之最黠而有家屬者。大州縣不過十餘名。中小州縣不過八九名。其愚而無用。老而龍鍾者。悉沙汰之。厚其工食。養其家口。其家口所住之處。著令鄉地鄰右。具保看守。仍著落捕役。聯環互保互結。防其挈眷遠遁也。無事則借以巡查。使百姓安堵無恙。有事則給批訪緝。使盜賊不致遠颺。並懸厚賞以待之。勒嚴限以比之。彼前則望賞。而後則畏比。則擒盜中之最愚最羽被誘?入夥者。以塞其責。黠賊首盜。則不肯獻也。苟地方官必欲窮盡根株。賞比不怠。彼亦必獲而出。無如各有司以為一案已獲一二人。便可成招。此後即懶於嚴比。或接任之員而視為非己任內之事。漠不關心。無怪乎盜之不能全獲也。__若聞兵部新定之例。則州縣城池。不過三里五里。官兵聚居。商民輻輳之地。較之道路墩鋪。自更嚴密。盜案竊發者少。稍加防範。則匪類絕跡矣。有司則以為城內無警。則吾職已盡。捕役則以為城內無事。則吾役已供。他無所問也。使兵丁而緝捕道路墩舖之賊。則是以馭車者而使之行舟。以為農者而使之賈販也。既不能窮賊之窩線。探賊之風聲。又不便於離汛遠緝。不過束手以待參罰而已。彼捕役見有兵丁。以代其責。不但袖手旁觀。以為笑樂。且縱其投拜門下之賊。肆行於道路墩鋪。其貽害曷可勝言哉。再查兵部定例。止分別城內道路墩鋪而已。至于州縣東西南朔四鄉。儘有僻處村莊。離道路甚遠。從未設有墩鋪者。一縣之中什嘗八九。此等地方失事。當責之文職乎。抑當責之武職乎。責之文職。則曰我管城內者也。責之武職。則曰我管道路墩鋪者也。不幾置村莊於無人管轄乎。部中未經議及。無可適從。臣以為文武俱屬　朝廷臣子。凡事俱當秉公據理。臣係文臣。不敢庇護州縣。而使營員武弁獨干嚴譴。且州縣而處分一輕。慢視盜案。則貽禍民生。為害地方。所關甚鉅。臣又不獨為武職偏枯起見也。故臣請　　皇上停止兵部新定之例。仍照舊例。一體緝拿。一例處分。而限年緝盜之參罰。獨當責之有司捕投。有司怠玩則督撫題參。捕役廢弛則道府提比。賊自無不獲矣。又臣於雍正五年。准刑部咨開九卿議覆山東兗州府泇河通判張若矩條奏一摺。內開嗣後同知通判等官。有捕盜之責者。俱令添設捕役。於所轄州縣分報承充。遇有盜案。該廳即查明原報充之州縣。易地差遣。協同緝拿。等語。臣查外省同知通判有捕盜之責者。不過令其督捕。非若四路同知之令其跴緝勾捕也。四路同知因係畿輔重地。并設有該管兵丁番役。處分較外省督捕廳員甚嚴。未可同日而語。故外省同知通判衙門。從未設有捕役。責令協捕。如同知通判。果能不徇情面。按限提比。或因公下縣之時。逐案就近查比。則經承捕役。俱不敢玩法作姦。受賄縱賊矣。且同知通判。名係州縣上司。實屬佐貳閒曹。雖節禮捕規。久經禁革。而平日物產土宜。不能不邀惠於有司。緩急所需。不能不望濟於屬吏。因此而求其廉介自持。正己率屬者。十不選一。尚能大破情面。毫無瞻徇乎。雖行牌提比。無非虛應故事。行提之廳差。又不過索縣捕之酒飯差錢。州縣則徇庇己役。代為具一?帖。求請寬限。便可回銷。臣不得已。近日嚴飭各道府提比。并臣亦自行提比矣。且官場痼癖。鮮不庇護自己衙役。視當官值役之輩。即同世僕家人。凡上司行提。即曰令我無顏。屬員觸犯。即曰目中無我。衙役知有本官曲護。每多足高氣揚。肆行不法。臣於此又嘗嚴行申飭。至再至三。竊恐能改者尚難其人。況以州縣之捕役。而欲其緝拿廳捕賄庇之賊盜乎。此必不敢也。如原條奏內。或捉拿一二穿窬。混行搪塞等語。此誠縣捕之弊。但廳捕與縣捕。有何區別。縣捕如此。能保廳捕之不如此乎。廳捕而貪賞。竊恐搪塞者不止穿窬。而且係良民。不幾多一役即多一擾乎。且州縣既為同知通判之屬官。則州縣之捕役。即可應同知通判之差遣。何難依限提比。今既不肯勒比州縣之捕役。而又求其勒比廳捕。其可得乎。臣請　　皇上停止廳捕一項。以省錢糧。以杜窩縱。併將同知通判不提比捕役。州縣官不將捕役解比。作何處分。　　?部嚴行定例。未必非捕盜之一助也。_
請定將弁協緝事宜疏乾隆二十九年|江西巡撫輔德|賀編1827|卷七十五兵政六保甲下|竊惟設兵原以衛民。安民重在靖匪。先于乾隆二十六年。江蘇撫臣陳宏謀。奏請通省營員。皆令督率兵丁。協同緝捕。則境內竊匪。不獲于捕役。即獲于兵丁等因。經部議覆。通飭遵行。嗣于上冬。陳宏謀復經奏請營兵所獲賊犯。到案狡供。許令同原獲營員質審。則真賊自無所逃。如係良民被誣。並無贓證。兵丁營員。咎無可辭等因。伏查州縣額設捕役。多者不過十名。少者數名。偵緝勢難周到。是以責令營兵協緝。城守有駐防。大路有塘汛。耳目眾多。足資巡緝。立法非不盡善。如果實力遵行。匪賊自難遁跡。惟是外省奉行。多有不力。而不力之故。由于氣習未除。文武之不能一體也。蓋將弁多以竊案不比強劫有?防之虞。而兵丁不同捕役。又無提比之例。既為賞罰所不及。即每置身于局外。且以文員最忌營汛獲賊。通報上司。即形其短。慮生嫌隙。更恐縣將營拿之賊。故行訊放。以致兵丁意中熟悉之賊。與目中日見之賊。并某捕豢縱分贓。皆概括于臆。而莫敢出諸口。蓋恐該營將弁聞知。不以為奮勉。轉以為多事。而其本管營汛。間有不法兵丁。或陰通匪類。或得規縱放。或坐地分贓者。轉不知畏處分而加稽察。即有迫于奉文飭緝者。率多拿曾經犯案之人。或將乞丐抵塞。其實緝獲正賊正贓者甚少。此武員之狃于積習相沿。不能一體也。至于州縣。每以兵丁獲賊形已之短。遽將賊犯巧為出脫。現已定有會同原獲營員質審之例。固已不敢逞其伎倆。乃又有矯枉過正。明知兵丁妄拿。乃以奉檄飭緝。曲作周旋。故?地步。徒使兵丁滋擾良民。此又文員之故習多端。不能一體也。臣以為欲收緝捕之實效。必使文武一體。又必責成于督撫提鎮大員。然後可宣明賞罰。破除故習。而使其全局轉移。咸歸于一體。臣嘗細察地方文武官弁。大概不論職分之應為。惟視上司之意指。大員鄭重其事。?情自然振動。臣到任以來。屢經通飭。將文武積習。逐一指出。禁其心存畛域。示以所定賞罰。并移商南昌贛州兩鎮。除拿獲山賊。隨時酌量給賞外。如係多贓及搶劫重案。或能舉發捕役豢縱分贓。及查獲積窩者。守兵立拔馬戰。馬戰記拔外委。外委記補千總。千總以上。則另記名。以備酌保。至于巡緝弁兵。俱飭該管營員揀派。仍令不時考察。毋許藉端嚇詐。挾嫌妄拿。其並不實力。久無根獲者。即令營員隨時懲處。略仿比緝之意。俾知賞罰皆由于此。而又皆由提鎮親定。更無展轉退縮。有所希冀畏懼。不得不認真查緝。計自春間會辦以來。營兵拿獲賊匪。將及百案。又拿獲逃軍三名。俱經飭縣審辦。其有任兵藉捕索詐混拿私拷之把總二員。兵丁數名。亦經查出。立即斥革重處。是弁兵之功過。原可隨時勸懲。豈可以一二弁兵不肖。即致因噎廢食。第弁兵之勤惰。固在將備稽查。而將備之錮習。端在督撫提鎮之隨時振刷。并以賞罰為鼓舞之權。則徹底貫通。一無扞格。查各省督撫每屆年終。已未獲盜若干。及作何懲勸之處。已經大學士臣尹繼善奏經部覆通行外。合無仰懇　　特頒諭旨。再令提鎮一體親加督率。不時就近查考。以課其實。並令各就本營情形。酌示賞罰。共相實力整飭。則積習更易破除。良法不同故套。不惟竊匪難以漏網。且捕役亦懼營兵攻發。不敢包庇。即歷年逋緝各犯。未必不一併弋獲矣。_
請懲械?主持之人疏雍正六年|浙閩總督高其倬|賀編1827|卷七十五兵政六保甲下|查福建泉漳二府。大族強橫。此風相延不息。皆因泉漳之地。每一大族之多事者。其中必有姦惡有力之人。暗提線索。眾人聽其指揮。彼乃置身事外。別尋一愚悍無賴之人。率眾出?。即如此案。其大族率人械?者係李邦。固是一兇頑慣盜。然臣細訪此族中平日為之主持暗提線索者。乃係李衷。是原任參將李若驥之兄。捐納貢生。一切爭?。皆伊主持。一切訟盜。皆伊護庇。若止據外面情節。懲處李邦。不處李衷。仍不足以警戒姦頑。臣之愚見。嗣後凡泉漳生事之大族。必細訪察。其如此暗提線索之人。及敢於率眾打?者。重則杖斃。稍輕則充發遠省。使眾人知警。不敢為主張倡率之人。庶其風可以漸息。而遠發之人。地遠勢孤。亦必不能倡和為非。再泉漳二府。向因防海寇。家家有刀鎗器械自守。遂沿為積習。以為故然。今應因此格?查收。但地方守令。及營汛員弁。若不善於辦理。稍假手胥役目兵。不但滋擾。而所收仍不能清楚。臣先揀最緊要之處。擇能辦之文武各員。即行查收料理。其餘以次料理。此懲戒為首之人。及查收鎗械。臣必竭力辦理。期有成效。斷不因循遲緩。謹一并奏聞。__　_
論息盜書粵東文海|顏鳴漢|賀編1827|卷七十五兵政六保甲下|僕官閩將十載。閩中弊端。略悉一二。誠不易易治也。今日吏治壞極。百姓困極。有司亦困極。不但八閩為然。而八閩為甚。泉州又八閩諸郡之尤甚者也。先生學術經濟。裕于平時。欲振勵風俗以報效。深可嘉尚。但聞近日獲洋盜。不問首從。概置斬律。此雖周官用重典之意。然振刷實政。必有至道焉。願慎之。夫大洋劫奪之徒。半屬近海閒民。及行商脅從者。此輩詎生而有盜心哉。官無善政。釀成盜風。則自少而長。習見習聞。潛移心志。故至于此。僕謂治洋盜。宜先治閒民。使之各就職業。為富穀之地。業定則廉恥立。而父率其子。兄率其弟。不三四年。而皆不忍為盜矣。民不忍為盜。斯盜亦觀感而化矣。焉用殺。昔某制憲造飛舸捕盜。月擒百十斬之。至期年而盜如故。某提軍設焚盜法。及三年而盜又如故。何也。徒法故也。君子謀家國事。固不能廢法。然在公恕廉明。以實心行實政。方為垂久計。若武健嚴酷。非所尚也。先生以為何如。_
論蜀嘓嚕狀|邱仰文|賀編1827|卷七十五兵政六保甲下|嘓嚕。良民之蟊賊也。婚姻之牘繁而廉恥喪。田界之訟積而任?衰。此皆急宜清理者。而稂莠不除。嘉禾不生。非先治嘓嚕。則更化無由。譬疾痛?盭之害。切於肌膚。不去其尤患苦。而欲元氣充周。四肢休暢。雖扁鵲無能為役。查嘓嚕種類最夥。大約始乎賭博。卒乎竊劫。中間酗酒打降。勒索酒食。姦拐幼童。甚而殺人放火。或同夥自殺。皆謂紅錢。自稱亦曰紅錢兄弟。以上各類。皆不為盜。下此掏摸掐包翦綹。已刺面則紅錢不入。別為黑錢。此嘓嚕情狀也。而害皆起於窩。有利其潤者。如嘓嚕賭博。店家抽頭是也。有不得不窩者。如荒山孤店。畸零一二家。嘓嚕成?。力不能拒。或場鎮心力不齊。若輩結隊。再多兇橫盤踞。隱忍停?。莫敢究詰是也。有礙情面者。如先為嘓嚕。今有貲財。已不入?。從前同夥經過其家。牽引聚賭。既有挾制。復關顏面。不便?逐。因緣姦拐?殺。皆由此起。即紅錢稱兄弟者是也。種類不一。均為地方害。其實里甲清嚴自駐足無所顧。欲清里甲。非先選保牌不可。川省五方糅雜。率多流寓。往往皆有田產者。尚移此去彼。今以朝東暮西之人。任充甲役。授以稽查之責。按冊則有。查甲則無。有名無實。焉能收效。故保正牌頭。必選老幹有田業妻室者充之。得人任事。久住其地。各戶門牌。諭令移去者繳除。新增者註冊。此為第一要?。其次則必嚴約束。約束之法值日為切。事無專責。彼此觀望。有事則推諉卸罪。是在的確指名。分日稽查。以專責成。某場共幾保。某保共幾牌。計保牌共若干人。某日應某保牌值日。發以印簿。行以硃籤。俾輪流分查。某值日則籤簿俱傳至某保甲家。有無窩匪。一一登註明白。立時舉首。自甲而乙。週而復始。一切巡查。?不累及花名。但責保牌月底一繳一換。既不繁苛。亦不擾民。場鎮大者。一人值日。耳目難週。則分上中下以界之。察查如前法。如是者責任專而約束嚴矣。其次則必勤巡視。巡視之法躬親為要。僉差下鄉。嘓嚕之外。多一差擾而已。捕官職微。彈壓為難。度地相機。法難執一。其大要總在印官。身任地方。必躬必親。擇場分最大。離縣最遠。或他縣界連嘓嚕。最易出沒往來者。如定邑地接川北之烈面溪走馬場新場等處是也。除因事帶巡外。仍每月減裝輕騎。親臨其地。呈明約束。剴切而開導之。庶該地保牌。束於鎮撫。弊竇潛消。始而法令嚴明。久而情義浹洽矣。其次則必信賞罰。空言無補。數聽易玩。某場某甲有窩匪。必問及保牌。問及鄰右。盡力根究。連坐不貸。某場某甲保牌不首。別經察出。或花戶舉首。必立提嚴處更置。數月甯謐。則慰勞獎藉。極口稱道。親給花紅以激勵之。俾無後懈。於是紅黑錢各類。及窩?各情。盡得詢知。除荒山孤店。並非往來大道。既無益於行旅。徒有害地方。當即毀其坊巢。寬其既往。諭另尋生業。拔盡根株外。其嘓嚕之結隊橫行。勁踞酒肆。迫脅良民者。則於通縣場鎮。挨門逐戶。各為置一大棍。大書專打拒捕嘓嚕匪類字於上。立於門首。俾鳴鑼為號。齊力擒解。既就拘執。不得攢毆。縱未必果聞風遠遁。其停?犯案。則差稀矣。至礙情而窩?者。事不常有。總期萌?盡絕。處置得宜。此親詢民間現理情形。或一縣如此。大?類是。抑更有請者。查嘓嚕來自黔粵。十無一二。率楚省流寓為多。原其在籍。皆良民也。國初蜀地。草昧人稀。移來即可占耕。俗名插業。近時承平日久。生聚教訓。百餘年來。居民密比。幾於土滿。流來如故。無業可棲。一經失所。同鄉同類。相聚為匪。勢所必至。愚以為來而逐去。不如禁其不來。且逐此遁彼。總在川地。不如安其地並使為良。今使為牧令者。日惕息於驅匪。其於宣布德意化民成俗之方。無乃稍疏。獄訟繁興。職由此故。伏查乾隆六年。粵民有給照入川之例。可否比照楚民入川。並行給照。除來川有業已成土著。及有親族依托已久。實為良民。並有貲財貿易者。一?不必查究外。其楚民入川。無生理。或單身。或結伴。無論投親就業。俱呈明本地該管州縣。取具族鄰甘結。知照所住地方。註明人數。及投托親族姓名居址。給照准行至川。仍於所到地方。驗照相符。取具該地牌鄰甘結。始准編入?冊。其無照入川。沿途營縣。一體查察。即行遞回。或到川犯事。除據情罪分別問擬。乃查明有無給照。遞籍管束。而又清甲清窩。絕其喙息。庶來蹤去路。兩下查拏。嘓嚕之名。歸於烏有。而教之廉恥。人倫可正。導之任?。疆理自清。民風漸歸?厚矣。事關入告。下吏淺識。不審端由。徒以目擊。妄陳芻蕘。不勝大願。惟採擇。_
隴盜議|蔣薰|賀編1827|卷七十五兵政六保甲下|隴外弭盜之法。保甲汛兵二者而已。然昔有實利。而今為虛名。其名存而利失者。必先除其弊。繼酌其宜。終重其賞。自無不可收之效。保甲之弊。一在失統馭。保不能馭甲。甲不能馭戶。平時渙散。猝難指使。其弊離。一在苦查核。令委尉查。民苦紅錢。尉率役查。民苦酒食。政以賄行。莫得休息。其弊擾。一在疏防禦。聚族而居。不防要路。不禦險隘。聞警喧逐。致盜兔脫。其弊亂。汛兵之弊。一在慮單弱。分守汛地。無過一二營丁。使地近村堡。猶可聲援。若荒僻曠野。何以相敵。其弊孤。一在輕行糧。凡輪汛之兵。風餐露宿。不能加厚餉食。?與在伍等。致汛兵以為苦差。因而騷派里甲。潤索薪米。其弊貧。一在廢墩臺。州縣怠弛。所在墩臺。上無茅舍。下無牆圍。何以安兵瞭賊。必至借寓民居。誰為伏路。其弊虛。以職愚見。務使巨室富家為保長。少年義勇為甲長。則勢望足以服人。膂力足以克敵。而又嚴飭印捕各官。需索有禁。使所屬要路險隘去處。建一土樓。令保甲長量人數撥班守夜。設梆鑼器械以堵禦。每月造守夜冊。報縣捕。稽勤惰。有抗不遵者。懲以法。則保甲之酌其宜也。至於營兵防汛。宜著該管將領。親歷地方。配勘村堡荒野。兵多者十人。少者三四人。相隔數十里。統以千百總一人。厚其行糧。備其弓矢火藥馬匹等項。責令州縣修葺墩臺。視兵多寡以為大小。不得寓民居。索薪米。晝夜有備。而解餉行旅。可以無患。則防汛之酌其宜也。每歲四季。知州縣無失事。或失事而盜犯全獲。以至逃人逃兵。私茶私馬。有能緝拏者。具文報憲。迨年終。將印捕官暨該管將領註功。若記錄例。後有小過。許其退銷功次。而印捕將領。自行給賞保甲長千百總防兵諸人。不妨破格鼓舞。則重賞之在力行也。_
南嶽市記遊|儲大文|賀編1827|卷七十八兵政九地利上|秋八月五日。舟發衡陽。七日抵嶽市。嶽市者。南嶽廟市也。四山環合。西少夷。而東南特敞朗。可容十萬人。平岡可馳。?可涉。高山可控扼。而間道可出奇設伏。此古戰場。而吾郡宋兵部侍郎湖南制置副使知潭州向公士璧。嘗遣將扼之。以敗兀良哈?者也。昔者韓信木罌渡河而魏亡。鄧艾縋陰平而蜀亡。元太祖之將終也。告其臣以金人百戰。異時若假道於宋。出武休。越漢江。乃可攻金之背。而金卒用是以敗於三?。而汴蔡訖亡。此兵法所謂出其不意。攻其所不守。而乘駭亂而擊之。其?勝亡疑也。兀良哈?以百戰宿將。下大理。入交趾。然後蹂躪邕桂。而順湘流以趨潭。其勢如風雨之驟至。此武休之故智也。鄂黃宿重兵與北師血戰者數十年。而潭素不設備。前門拒虎。後門進狼。則袁吉饒池。且繼臨江而下。饒池下。其去蘇松餘杭無幾耳。然則熊湘之禍。豈俟德祐二年正月朔。而宋之亡。豈在景定咸?後哉。公既解潭之圍。功名顯著。而權奸似道深忌之。卒以守城時所用金穀。傅致公死。繇是激劉整之叛。以訖於呂文煥程鵬飛陳奕諸將。相繼降元。而宋亡矣。然則宋之所以延十八年之祚。及公以功死。而宋事訖不可為者。皆在嶽市一戰。而衡志不詳。嶽志不及。予獨行黃庭集賢之間。感咽者久之。當公遣戰時。將為王輔祐。監軍為易正大。嘗率五百人以往。會兵者為劉雄飛。而附似道陷公死者。幕屬方元善也。_
原勢|儲大文|賀編1827|卷七十八兵政九地利上|盜賊之禍始於秦。至漢而甚。至晉北魏而又甚。至隋而甚烈。唐至黃巢而又烈。至元明而禍甚烈。張角足以亂漢。王彌杜曾足以亂晉。葛榮邢杲足以亂魏。黃巢足以亂唐。楊安李全足以亂金。皆不能亡之。而秦隋元明。國遂破滅者何也。秦輕改周轍。隋不悟北魏之覆轍。而明又蹈元之轍也。上古之世。分而為九州。又分而為十二州。又合而為九州。中以封建萬國。而方伯連帥統率之。後稍兼併。然大率因其定勢。故強國得以立。至秦分為三十六郡。又益為四十郡。地裂兵削。陳勝吳廣起。守尉監亡以禦。雖關中兵四出。而不能救。漢分為十三刺史。東漢因之。雖罷郡國都試。而刺史權日崇。至晉亦裁益為十九刺史。九州之跡少復。地有常界。兵有常將。其習之也久。其附之也深。故張角雖起而不能亡東漢。王彌王如杜曾雖起而不能盡亡西晉。孫恩盧循雖起而不能亡東晉也。宋齊梁陳。州益分。地益小。兵益弱。元魏亦多析州郡。雖設行臺。曾無補於勢。故葛榮邢杲起。而國幾亡。隋承齊周之後。幸列鷹揚府衛兵充伍。而州郡遂夷為一。又懲尉遲迥王謙之難。忘葛榮邢杲之禍。將舉天下盡運之朝廷。罷魏周總管府。國勢渙而鎮將亡以攝。此張金稱翟讓朱粲輔公祏之所繇橫行而無憚也。唐分十道。以河江淮關嶺為界。探訪使統之。折衝果毅兵雖寖廢。而節度府兵日盛。自尹子奇田承嗣不能犯江淮。劉展袁晁裘甫龐勛兵越界輒?。雖以黃巢之桀驁。秦宗權之凶殘。流毒幾?天下。而卒為諸鎮所覆。則地之不可無常界。而兵之不可無常將也。蓋已瞭然矣。宋倣唐制。分諸路。金因之。故宋雖廢藩鎮。金封十一公。勢亦已晚。而盜賊起而禍不甚烈。元有天下。恃攻取之易。不思中原定勢。置行省江淛陝西。嶺北別失八里。地既太遠。其它亦旁通廣闢。務為夸侈。舉三代九州之跡。唐宋分道分路之制。而盡蕩覆之。繇是山河失險。盜賊橫決。以迄於明季。寖四百年而卒莫有知其本者。此賈誼李綱之識所以曠百世而尟遇也。易曰。王公設險以守其國。傳曰。泰山之高百仞。而跛牂牧其上。明置布政司都司總兵巡按。又置巡撫撫治。又益以總督督師。雖官名殊元。而行省行臺。闊略之勢。終不能變。或視元較甚焉。合河南河北為一而河之險失。合江南江北為一而江之險失。合淛東淛西為一而淛江之險失。淮東淮西漢南漢北。州縣錯隸。而淮漢之險失。洞庭中渟湖廣。鄱陽中渟江西。滇洱中渟雲南。巢馬洪澤天湖安山昭陽駱馬射陽甓社丹陽石臼洮滆澱山泖臨平夏蓋鑑壺山黃蓬異龍湖滎澤雲夢澤百花洲高?梁山泊豆子?惡溪珠池。中渟諸隸省。震湖相湖分隸兩省。無以釐畫之而險胥失。旅順鎮江隸山東。閑山陳錢官井。長年多迷所在。欽州舟走交趾東都。又失四峒。緬甸南直走大古剌。而海之險失。莽刺捏工川。昔號黃河九曲。今號小套。豐勝諸灘。殆類平地。又經天橋峽壺口山白司馬阪。江經夔州上中下三馬渡。漢經均州廟灘光化羊皮灘。淮經光蔡諸灘趙家步。無以扼之。而江河淮漢可永恃之險并失。漢中隸秦。歸州隸楚。又合內江外江為一。而蜀之險失。郴隸湖南。贛隸江西。又合左江右江為一。而粵之險失。沅州偏橋分隸兩省。鄖陽南?合隸四省。湖北隸蜀。川北隸黔。建昌畢節隸滇。陳曹沂膠隸淮揚。遵義迄隸四川。江浦六合訖隸應天。經略或至七鎮總督總理。或至八省七省五省。又或總督以下並聽節制。而金元行省之制又失。__潼武固杉捍玉壘米倉朱陽轆轤延水蒲津龍泉黃澤虹梯玉峽天井當子口九里木蘭穆陵獨松太平橋石門辰龍鐵索橋關朝天黃沙軒轅千秋烏龍仙霞分水大庾五嶺香爐關索嶺分隸兩省。齊北走滄景。魯南走邳濠。曾無藩籬之限。潞涿津門河西務保魏濬滑介休安邑晉蒲甯夏同州多巴鄴洛朱仙鎮許南陽臨清濟甯夏鎮曹縣清江浦池河正陽橋揚真京口漕岸南壕南翔蕪湖關灣子烏鎮平望塘棲招寶清湖吳城景德鎮樟樹鎮樊城沙市漢口湘潭錦市夏都夔關浦城南臺廈門金門壕鏡香山香市四會蒼梧鎮南關龍里大方織金金馬龍尾關永昌寶井。曾無堅壘。討來弱大通湟浩亹渭涇圁洛汾絳洞渦滹沱清濁漳桑乾易灤潞衛三岔維膠濟汶泗沁洛伊汝汳睢沭?淝樅陽石梁吳淞婁荊苕霅新安富陽曹娥大浹江心寺章貢峽江澴溳澧清江沅西?湘瀟郴劍洭灕融白水涪渝金沙大度沬瀘烏江索橋江中江潞江金沙江漾濞諸名淵。祁連賀蘭隴坡華秦嶺褒斜而蘆芽五臺太行大茂紅縲白雲岱副嶽沂林慮王屋熊耳桐柏岷峨瓦屋劍閣海龍囤參衡九嶷幕阜嵯岈廬灊黟天目天台霍童九連嶠嶺羅浮句漏格孤魯魁高貢諸名險。前後左右。水險與陸地同。山險與平原同。而直省之險胥失。以暨山谿阨塞。形格勢禁。且胥視為腹裏。棄為甌脫。而天險並失。其餘道府州縣衛。割隸謬妄。輕重失次者。難?以疏舉。而改元總管府為府。隸縣多寡。尤屬偏畸。故流賊之起也。來無所堵。去無所偵。破一縣則它縣震。破一府則它府震。破一省則直省胥震。以迄於土崩魚爛而不可救止。雖人謀不臧。抑繇地勢互錯。險與賊共之。有以啟戎心而闢寇徑也。昔晉令齊東其畝。而國佐曰。吾子戎車是利。南齊欲合兩豫州。王儉謂方鎮常居。軍府素正。則壽陽雖聲不先聞。不能斷路。而先機有備。何承矩置塘灤。深不可航。淺不可騎。一衣帶水。遂限戎馬。古之人不敢棄其險。雖無險而殫計。以設之也如此。明人不知大勢。自亡其險。及事勢壞裂。乃始調土兵邊兵狼兵苗兵。設經略督理。撫治人地。兵將不相附習。或欲分為四正六隅十道。又欲收勢短節險之效以遏賊。保定鳳泗九江設總督。天津登萊漢中設巡撫。卒不能繇其本而救之。故賊不強於張角黃巢。而國遂為秦隋元之續。悲夫悲夫。使河南北分為二道。而經畫垣曲南盧氏北以扼之。則澠池不得渡漢中。興安隸四川而守潭毒仙人關興勢饒風嶺青泥嶺以蹙之。則車箱峽不得出。英霍光蔡合為一道。而嚴兵駐白苟堆馬頭山板石畈三江口恨這關以環伺之。則賊不得避暑袤山。秋肆?。重兵鎮襄樊。而房金附漢中為一道。達開忠萬越大昌大甯三十六隘。合歸興巫為一道。畫江附大府以聯絡之。則襄陽不得夜襲。開縣不得大奔。明之亡久矣。而其所以亡者。尚不瞭然於天下。吾未知賈誼李綱處此果何如也。_
周疆域論|顧棟高|賀編1827|卷七十八兵政九地利上|案東遷後。王畿疆域。尚有今河南懷慶二府之地。兼得汝州跨河南北。有虢國桃林之隘以呼吸西京。有申呂南陽之地以控扼南服。又名山大澤。不以封虎牢崤函。俱在王略。襟山帶河。晉鄭夾輔。光武創業之規模。不是過也。平桓莊惠。相繼百年。號令不行。諸侯攘竊。王不能張皇六師。更復披析其地。以為賞功。酒泉賜虢。虎牢賜鄭。至允姓之戎。入居伊川。異類逼處。莫可誰何。晉滅虢而鎬京之消息中斷。楚滅申而南國之窺伺方張。至溫原蘇忿生之田。與鄭復以賜晉。則舉大河以北。委而棄之。由是懷慶所屬七縣。原武屬鄭。濟源修武孟縣溫縣屬晉。王所有者。河內武陟二縣。及河南府之洛陽偃師鞏縣嵩登封新安宜陽孟津八縣。汝州之伊陽魯山。許州府之臨潁縣。與鄭接壤而已。此東周形勢削弱之本末也。_
孟子游梁論|鄭與僑|賀編1827|卷七十八兵政九地利上|昔夫子作春秋。凡強臣逼主則抑之。如墮三都之類是也。罃為斯之後。而子輿氏輕於一往。得毋與麟編剌謬乎。然聖賢雅志匡時。規其重者大者。區區形跡。非所論也。尼山老布衣。擅二百四十二年之權。其一筆一削。星日為昭者。無他。在擯秦與楚而已。故桓文之績。津津道之。一匡九合。深與管仲之仁。甯僅侈齊晉之霸功哉。齊晉所臏者。秦與楚。尼父所深契者。正在其擯秦與楚也。此猶其筆削之跡也。至於尼谿之封。不聞力郤。臨河而返。若有遺憾焉。以當日之能制秦楚者。惟東海一旅。與邯鄲諸甲耳。夫子遨遊二主間。非為齊趙謀也。欲借齊趙之強。以西封函谷。南怵方城。以圖其重且大者。非苟焉而已也。時至戰國。與春秋又少異。魏居兩河之間。范睢所謂天下之樞也。斯時漢陽之眾。慮秦人躡其後。伏翼而不敢動。其駸駸有蠶食中國之志者。獨此伯翳之裔。然秦欲得志於天下。勢必先取兩河。兩河取。齊趙燕韓自保不暇。暇西指而為秦難哉。張儀者。秦之所依以連天下之衡者也。用秦之後。不出而相他國。獨兩出而相魏。其意何居。蓋欲解縱而孤魏也。自應侯遠交近攻之說行。魏遂折而入於秦。政之二十二年。首先滅之。自是二十四年滅楚。二十五年滅燕。二十六年滅齊。六王畢。四海一。睢之謀如燭照而數計。然後知子輿氏之適梁。蓋欲存梁以制秦楚。制秦楚以安中國。是以他日又有可使制梃撻秦楚。堅甲利兵之言。安內攘外之心事。明明暴露於此。甯直為卑禮厚幣。驅大梁之車哉。殆與尼父適齊適趙異而心同。故曰。先聖後聖其揆一也。一者何也。亦曰正朔相承之地。不使汧渭牧。洊食上國。規其重且大者。以綏我士女云爾。使梁之君奉國以從仁義之效著於兩河。秦必不能東踰函谷以兼并趙齊。遂翦滅我諸姬。築城填海。焚書坑儒。諸酷虐又安得慢焉肆志。以至於不可制。孔子之麟書炳炳。孟子自稱仲尼之徒。所謂時異而心同也。尚論者毋輕訾吾泰山巖巖之子輿氏可也。_
巴陵志兵防論|闕名|賀編1827|卷七十八兵政九地利上|自古談兵有戰器。有戰地。有戰人。然器不得地。雖有器不能戰也。地不得人。雖有地不能守也。洞庭屢為賊藪。兵防甚備。其器之載於古存於今者。介之屬若干。刃之屬若干。火之屬若干。然楊太以輪舟覆。吳逆以多砲亡。紀戰績者。器不與焉。是不徒恃有器也。岳之地三面阻水。一面當山。陸戰則雙路七里花板雲溪鳳皇金鶚新塘冷水相犄角。水戰則熊湘鹿角城陵舵桿青草白塉鼓樓銅盤為羽翼。召募以為向導。汛塘以通機警。可戰可固可伏可諜可躡。知兵者所必踞也。昔子敬長圖於邸閣。劉毅列陣於崢嶸。河東入援於青草。僧祐潛軍于赤沙。德勳制勝於角子。忠武收功於君山。因便乘利。左縈而右拂之。是以騷除易易也。雖然。洞庭之險。古無興國。昔劉仁贍取岳州。起居郎高遠曰。我乘楚亂。取之甚易。觀諸將之才。但恐守之甚難耳。是故戰器不如戰地。戰地不如戰人。得其人。則一邊盡治。可以無枹鼓之警。不得其人。或以侵漁賈怨。或以苛刻積怒。或以優柔養亂。或以疏虞失機。其為弊可勝道哉。然則有器而不得其地。雖有器無益也。有地而不得其人。雖有地無益也。故得人為上。地次之。器次之。三者俱備。是為全勝。_
慎防守|郭起元|賀編1827|卷七十八兵政九地利上|防守之法。在因時制宜。而不考于昔。無以知今也。前明因元人北歸。屢謀興復。永樂遷都北平。三面近塞。故明世邊防最重。東起鴨綠。西抵嘉峪。綿亙萬里。始設遼東宣府大同延綏四鎮。繼設甯夏甘肅薊州三鎮。是為九邊。洪武初。自永平薊州密雲迤西二千餘里。設戍守百二十九所。紫荊關蘆花嶺設千戶所。鴈門關太和嶺武朔諸山。設戍所七十有三。參用南北軍。守古北口居庸關喜峰口松亭關。烽堠一百九十六處。每歲秋。詔諸王將校。勒兵巡邊。置北平行都司于大甯。設營州五屯衛。及取元上都。設開平衛。興和等千戶所。築東勝城于河州。設十六衛。自遼以西數千里。聲勢聯絡。永樂南下。以大甯地畀兀良哈。又以東勝孤遠。遷衛而墟其地。自是遼東與宣大。聲援阻絕。正統間。也先入塞。英宗遂有土木之陷。先是東勝守在河外。後因內遷失險。宏治間。火篩入居河套。數犯山陝。遂于平涼府開成縣。置固原州。設制府。以總陝西三邊軍務。正德間。總制御史楊一清。請復守東勝。因河為固。東接大同。西屬甯夏。使河套千里。沃壤歸耕牧。陝右可以息肩。惜為劉瑾阻止。自後俺答諸部。出入內外。傷殘百萬。萬歷間。總督侍郎曾銑。力謀復套。條上方略。閣臣夏言主之。嚴嵩窺上意憚兵。且仇夏言。劾銑并言誅死。終明之世。北邊不靖者。失策于河套之棄也。我　國家德威遐鬯。漠北塵清。昔時所謂極衝次衝者。今遼東建盛京。九邊各置郡縣。甘肅自為一省。無有邊鄙之殊矣。而河套者。內外之重地。哈密者。尤河套之襟喉。所當加意撫綏者也。明代尤重江海。海道自廣東樂會。接安南界五千里。抵閩二千里。抵浙又二千里。抵南直千八百里。抵山東千二百里。踰寶坻抵盧龍。迄遼東千三百餘里。袤延一萬三千三百餘里。島夷倭寇。出沒其中。明初方國珍張士誠餘眾。多竄海島。勾倭為患。因築山東江南北浙東西沿海諸城列戍置衛。及指揮司千戶所。洪武建文時。倭不能為患。患起嘉靖中。江浙寖劇。于是南直隸置吳淞劉河福山鎮江圜山五總塞。浙江則置甯紹溫台等千戶所。而普陀大衢陳錢。山浙直分路之地。狼福兩山。海洋交接之所。俱駐舟師防汛。福建亦置烽火門小珵澳南曰山浯嶼銅山澳五總塞。廣東則分東中西三路防禦。山東則登青萊三府。薊遼則大沽海口。山海關外。則廣甯前中等所。各設水汛。以三四五月為大汛。九十月為小汛。分地巡徼。應期會哨。江防則上自九江廣濟黃梅。中包安徽池和太平。下及蘇松通泰。凡盜賊販私。悉嚴巡捕。蓋明世遭倭甚毒。故制防最密。我　朝中外乂安。海邦皆世其子孫。享王貢贄。商賈舟航。萬里通行。如在戶闥。且水師整飭。樓櫓相望。可為有備無患矣。而論海中之形勢。則在臺灣也。臺地孤懸海中。土宜五穀。北可至遼東。南則抵漳泉。全臺三千餘里。入版圖者幾二千里。其餘尚係生番雜居。情態叵測。扼鯤身鹿耳之險。控澎湖三十六嶼之蔽。中國得之則為屏翰之衛。失之則為叢奸之藪。而有伏莽竊發之虞。是一府四縣之城不可不築。臺中兵卒宜屯田以足食。漸次開荒闢土。以夷後患者也。至湖川黔滇。接近苗猺獞之界。與歸化苗人所在。以及閩中之山棚。瓊島之黎。皆宜扼要控險。防之不可不嚴也。愚謂天下有事。重在戰陣。天下無事。重在禁防。今為將者。日事操演弓矢火?。而輕于墩汛。使老弱步卒守之。有風雨瞭望。沿途送檄之苦。而糧餉不及騎卒三之一。戍卒有家口者。無以謀生。每三五人守戍。必缺其一二。將弁知其歸。而亦無能禁斥也。是在騎兵戰兵分番輪戍不使獨累步卒。庶幾巡警周密。聲勢呼應。上下如同臂指。斯為鞏固金甌之道也夫。_
春秋列國地形險要表序|顧棟高|賀編1827|卷七十八兵政九地利上|險要之為天下重也。從末世起也。群雄起而後有戰爭。戰爭用而後出奇制勝。設守要害。則險要尚焉。太平之世。天下為家。未嘗有也。余讀左氏。知春秋險要之地。莫多於秦晉吳楚鄭衛。鄭衛南北所爭。而吳楚秦晉。壤地相錯。為日交兵之國。桃林二殽茅津之為西北險也。以秦晉七十年之戰爭著也。汪氏曰秦晉七十年之兵爭起於殽之戰終於襄十四年十三國之師函谷一入秦。而六國之亡兆矣。鍾離州來居巢之為東南險也。以吳楚七十年之戰爭著也。林氏曰鍾離州來居巢三邑吳爭七十年而後得此州來一入吳。而入郢之禍基矣。他如齊穆陵之為大峴。晉劉裕過之而喜形于色者。而地鄰莒魯。強晉東來。道所不經。故戰伐罕書焉。晉南陽之即河陽。唐李光弼百戰守之以固關輔者。而界連周鄭。方輯和以拱衛。故兵爭亦不及焉。轘轅伊闕。同一險也。伊闕以備子朝而著。而轘轅則無聞。虎牢敖倉。同一要也。虎牢以晉悼之城而著。而敖鄗則無聞。至晉楚懸隔千里。所爭惟在鄭宋。楚戍彭城。以塞晉之通吳。晉城虎牢。以防鄭之服楚。春秋尤大書特書。少習武關。為秦豫咽喉之地。秦人滅鄀。蓋欲南出以圖武關。而卒不能有。及楚圖北方。將通少習。而晉人震懼。豈非襄鄖商雒之間。地形扼塞。與函谷俱稱絕險哉。故險要有常所。初無定形。有千年不易之險要。有一時因敵為防之險要。往往在後世為要害。在春秋為散地者。此亦古今時勢不同之故也。然考春秋時列國用兵。鬥爭不減後世。而其時禁防?闊。凡一切關隘阨塞之處。多不遣兵設守。敵國之兵。平行往來。如入空虛之境。其見于左傳者。班班可攷。文十三年春。晉侯使詹嘉處瑕。以守桃林之塞。註云以備秦。桃林今潼關也。昭二十六年秋。晉知皪趙鞅帥師納王。使女寬守闕塞。註云以備子朝。闕塞今伊闕也。二者天下之險。必待紛紜有事而後遣將設守。則其平日之漫無閑禦可知矣。齊莊公之伐晉也。入孟門。登太行。封少水而還。而晉僅于其還也。使趙勝率東陽之師追之而已。而晉平日之備禦無有也。吳闔閭之入楚也。舍舟淮汭。自豫章與楚夾漢。道由大隊直轅冥阨。而司馬戍第于既陣。始議塞城口以邀其歸路。而楚平日之控扼無有也。是皆一夫守險。千人莫過。使當日有一旅之師百夫之長。當關旅拒。則齊必不能輕騎而入羊腸之隘。吳必不能疾驅而至漢水之濱也。以至文五年秦人入鄀。道由上雒。出武關。經歷晉之陰地。是時秦晉已絕好。而鄀在南陽之析城。深入東南五百餘里。秦出兵與楚爭鄀。而晉人不之禁也。僖三十三年。秦人襲鄭道。自華陰出函谷關。經歷二崤。及周之轘轅伊闕。而後至河南之偃師。行嶔巖深谷中二千餘里。商人弦高遇諸途而始覺。而周人晉人不之詰也。他若晉會十三國諸侯于柤。而柤為楚地。吳伐魯。而子析故從武城道險。是蓋列國皆然。主者無設險固圉之謀。敵人無長慮卻顧之志。處兵爭之世。而反若大道之行。外戶不閉。歷敵境如行几席。如適戶庭。主人能則有秦穆之喪師。主人不能則為楚昭之失國。春秋之所以日尋于多事者以此也。易有之。重門擊柝。以待暴客。又曰慢藏誨盜。夫土地人民國之寶藏。敵國外患國之大盜。偃然弛備而欲狡焉。啟疆者不胠其篋?其藏得乎。善為國者。慎其封境。險其守集。深維大易設險之謀。重懍周書慎固之訓。庶乎姦宄戢志。而強鄰寢謀矣。_
春秋列國疆域表序|顧棟高|賀編1827|卷七十八兵政九地利上|昔武王大封列侯。各有分地。至春秋時。猶存百二十四國。稅安禮為作春秋指掌圖以明之。余謂是不可圖也。若從其始封。則與春秋時之疆境不合。若從春秋當日。則二百四十年中。強兼弱削。月異而歲不同。當以何年為準而圖之。即以周與晉楚論。晉之始封太原。百里之地耳。其後獻公滅耿滅霍滅魏。拓地漸廣。而最得便利者莫如伐虢之役。自澠池迄靈寶以東。崤函四百餘里。盡虢略之地。晉之得以西向制秦。秦人抑首而不敢出者。以先得虢扼其咽喉也。至文公啟南陽。奄有覃懷。後經營中原。迫逐戎狄。凡衛河以北。殷墟之境之沒于狄。及邢之滅于衛。滑之滅于秦者。晉盡取之。于是東及朝歌。北盡邯鄲。自河南之彰德衛輝。至直隸之大名廣平順德。悉為晉有。而謂晉猶昔日之晉乎。楚封丹陽。蓋在今歸州東南七里。至文王滅鄧縣申息。封畛于汝。此時已涉河南南汝之境。以後蠶食諸夏。鄾及唐葉。皆南陽府地也。江黃道柏蓼胡沈。皆汝甯府地也。最後城州來居巢鍾離。則更侵入鳳陽廬壽之境。而謂楚猶昔日之楚乎。至周之東都。鄭氏詩譜云。封域在禹貢豫州太華外方之間。北得河陽漸冀州之南。畿內方六百里。逮後南陽入于晉。祭地入于鄭。伊川入于陸渾。日朘月削。故襄王以前。猶能興師伐鄭伐翼。襄王以後。如病痿?不能起。王畿已非復東遷之舊。況在小國乎。夫弱小之日就微滅。與大國之漸肆吞併。非一朝一夕之故也。故曰是不可圖也。或曰周室封建。在德不在險。信乎。曰此為後王守成者言之也。武王既勝殷。有天下。大封功臣宗室。凡山川糾紛形勢禁格之地。悉周懿親及親子弟。以鎮撫不靖。翼戴王室。自三監監殷而外。封東虢于滎陽。據虎牢之險。西虢于宏農陝縣。阻崤函之固。太公于齊。召公于燕。成王又封叔虞于晉。四面環峙。而王畿則東西長。南北短。短長相覆方千里。無事則都洛陽。宅土中以號令天下。有事則居關內。阻四塞以守。曷嘗不據形勝。以臨制天下哉。褒姒煽虐。禍由內作。播遷東周。而西虢實為東西都出入往來之地。周有西歸之志。不得不問途于虢。故平之末年。即欲以虢公為卿士。迨乎惠王。鄭虢卒定王室。當晉之圖虢也。王曷不赫然震怒。命方伯以討罪于晉。晉必不敢動。乃談笑置之。虢入晉而晉日強。周日削矣。洎惠公之入。賂秦以虢略。秦若得之。則可東向以抗衡于晉。雖有文公。不能以圖伯。而晉之諸臣固不與也。雖戰韓見獲。秦于此時。幾可分晉之半。而卒征繕以輔孺子。閉關謝秦。泰知空名為質之無用。卒歸惠公。呂卻諸人。可為智勇絕人者矣。秦立文公以後。知文公梟雄。決不能覬覦桃林以東一步。乃偕晉師滅鄀。鄀近武關。穆公之意。以為不得于東。猶可經營商雒。圖武關以為南出之門戶。而亦終不能有。由是二百餘年。秦屏伏西陲不敢出。以秦地形四塞。而函關武關之門戶。俱為他人有也。至三晉瓜分秦得其地置關。函關入秦。而三晉之亡自此始矣。嗚呼。晉自獻公滅虢以後。固守桃林之塞。主伯天下者二百年。迨三晉之分而後失之。而周室東遷。不三世而虢已為晉有。捐國之利器以與人而不悟。豈非恃德不恃險之說。有以誤之也哉。_
汴城建置說豫乘識小錄|朱雲錦|賀編1827|卷七十八兵政九地利上|汴城。唐以前無考。可考者。唐德宗二年。節度使李勉創建。無里數。周世宗顯德三年。增築東京開封府外城。周四十八里二百步零。宋太祖建隆三年。廣皇城東北隅。真宗仁宗重修。神宗更增修外城。徽宗政和六年。改修京畿外城。周回五十里一百六十五步。明洪武元年。重築河南省開封府城。周圍二十里。一百九十步。入　國朝。屢修無增廣。外城久廢。宋說部有謂周世宗修城。令藝祖走馬。盡力所至而築焉。今按周世宗所築外城。周四十餘里。非馬力所能及。度是內城也。周外城韓通王樸所經度。藝祖初大其城址。曲而宛。如蚓曲焉。耆老相傳趙中令鳩工奏圖。初取方直。四面皆有門。坊市經緯其間。井井繩列。藝祖覽而怒。自以筆塗之。命以幅紙作大圈。紆詘縱斜。旁注曰。依此修築。故城即當時遺跡。時人罔測。多病其不美於觀。至神宗熙甯時。屢欲改作。卒不敢更。惟增陴而已。及政和間。蔡京擅國。亟奏廣其規。以供宮室苑囿之奉。命宮侍董其役。凡周旋數十里。一撤而方之如矩。墉堞樓櫓。雖甚藻飾。而蕩然無曩時之堅樸矣。靖康之變。敵人下令。植?四隅。隨方而擊之。城既引直。一?所望。一壁皆不可立。竟以此失守。藝祖沈幾遠睹。至是始?。又按東京夢華錄云。東都外城方四十餘里。城壕曰護龍河。?十餘丈。壕之內外皆植楊柳。粉牆朱戶。禁人往來。又新城每百步。設馬面戰棚。密置女牆。旦暮修整。望之聳然。城裏牙道。各植榆柳成陰。每二百步。置一防庫。貯守禦之器。有廣固兵士二十指揮。每日修造泥飾。專有京城所提總其事。噫。以守險之具。而為觀美之資。其受侮強敵也宜哉。宋時以四水入城。各設上下水門。門制跨河以鐵裹窗。遇夜如閘垂下水面。兩岸各有門通人行。如今瓜州水門然自金迄元。外城毀。內城存。明洪武所修為宋內城舊址。明季屢經河患。淤沙泥甚深。居民有掘土丈餘。露屋脊者。陵谷變遷。向入城四水。今惟賈魯河分汴之一派。遶省南趨。而城內無一?之流矣。_
汴洛二都說豫乘識小錄|朱雲錦|賀編1827|卷七十八兵政九地利上|豫州之故都。曰洛曰汴。汴則四面平衍。籍兵為衛。昔宋藝祖欲遷都於洛。太宗以勞民力諫。太祖曰。非惟都洛。終當向長安耳。終以眾諫而止。嘆曰。百年之後。民力盡矣。迄宋之代。環畿屯衛之軍。凡四十萬人。靖康之禍。金人長驅直入。此無險可守之?也。洛則東成?。南伊闕。西函谷。北孟津。四塞險固。居中制外。周公營洛。固取天下道里適中。亦以形勝莫尚也。然從來論者。謂洛陽四面受敵。為天下所必爭。兵法所稱衢地者是也。不可居。夫天下有事。所以必爭洛陽者。正以洛陽形勝。爭洛陽。即以爭天下耳。周公之東征也。先居東都。宣王之中興也。講武東都。秦以函谷澠池之險。既得宜陽。韓又獻成?鞏。而遂以蠶食諸侯。漢高之制楚也。以據成?鞏洛之險。五代唐宋以來。莫不爭險奪隘於洛陽扼要之地。以取天下。是豈不可據而有。而姑以爭之耶。特無可以制天下之命者。而欲區區據洛陽形勝以號召天下則不可。所謂制天下之命者有二。一曰德。一曰勢。德有盛衰。周公營洛而治。平王遷都而弱者。是已。勢有強弱。秦以據險而興。韓以據險而亡者。是已。夫德盛者險不足言。其據險以爭。而其得失勝敗關於勢者。又不能一言而盡。方輿紀要本朝顧祖禹著云。守關中守河北。乃所以守洛陽也。自古及今。洛陽之患由於關中者什之七。由於河北者什之九。秦以關中并韓魏。漢以關中定三河。苻秦以關中亡慕容燕。宇文周以關中亡高齊。謂關中不足以制洛陽之命乎。元魏之禍。爾朱榮自河北來。爾朱兆自河北來。高歡自河北來。安史以河北倡亂。而洛陽兩見破陷。存勗發憤太原。而朱梁卒為夷滅。謂河北不能制洛陽之命乎。此言洛陽不可孤立。必先得關中。或河北。洛陽乃可據而有。故漢高先定關中。乃保成?。光武先定河北。乃事洛陽。欲守洛陽者。未有無關中河北之固。而可以獨存。此其大勢也。其或以洛陽定關中。則必與關中爭崤函之險。春秋晉敗秦師於崤。崤屬晉也。漢赤眉自三輔引而東。馮異大破赤眉於崤底。崤屬漢也。__洛陽西有崤險。再西而守函谷之險。則關中失其險矣。唐李光弼不守洛陽而守河陽。河陽洛陽北關也。守河陽以制河北。而河北失其險矣。善守險者。制人而不制於人。是又方輿紀要所未及者也。大約洛陽之險。可用以進取。而不可守以待敝。可以制一面之騷動。而不可以支四方之攻圍。或守之而不足以當天下之爭。而爭之即以制天下之命。毋謂四面受敵。遂與四面平衍者並稱。而置洛陽險要於不講也。_
河南關塞形勝說豫乘識小錄|朱雲錦|賀編1827|卷七十八兵政九地利上|自古言地理之學者。通典數言盡之。曰。辨區域。徵因革。知要害。察風土。所謂知要害者。在關塞形勝而已。周禮夏官之職。有司險焉。掌九州之圖。以知其山林川澤之阻而達道路。山林之阻則開鑿之。川澤之阻則橋梁之。而其阨塞之宜阻者。率無得通。謂之司險。管子。凡兵主必先審知地圖侵軼之險。濫車之水。名山通谷經川陵陸邱阜之所在。苴草林木蒲葦之所茂。道里之遠近。城郭之大小。名邑廢城困殖之地。地形出入相錯之所。然後舉錯不失。又月令孟冬之月。命百官固封疆。備邊境。完要塞。謹關梁。塞蹊徑。邱濬謂專為邊境言。夫邊境之備。於要塞則完之以扼其要衝。於關梁則謹之以限其出入。於凡鳥獸往來之徑。樵採攀躋之區。亦無敢不致其謹。此胥固圉之要畫也。豫州地處土中。際郅隆之代。險塞宜無庸考。然　國家設汛置防。彈壓宇宙。似亦不可不加講求焉。按豫南與楚鄰。則光固襄鄧諸山。當其南鄙。西連陝洛。嵩嶽潼陝為障。西北則太行蜿蜒綿亙。直接神京。北以漳為阻。東則淮潁交匯沮洳之鄉。亦山河四塞之地也。西南一帶山險。通楚通陝通晉。關隘林立。腹心則虎牢在汜水河陽在孟縣轘轅。在登封遺基可尋。志乘之書宜詳考往古世代分合攻取利鈍而列於篇。又宜將邊境隘塞。孰為通行。孰為間道。孰有屯堠。孰宜修塞。為圖說。俾守土者平時得以講求。一遇偵緝颺逃之犯。亦可指示發。或有竊發宵小。即時四面張羅。使弄兵潢池者。如巢幕之燕。如釜底之魚。而稽古讀史之士。亦可藉以明沿革。而知通塞。雖屬紙上之談。一如親履其地。斯為不妄災楮墨耳。乃覽豫志之談形勝者。一則曰大河蜿蜒。嵩高聳峙。再則曰水陸都會。天下咽喉。其誌關塞也。則曰某關在某縣。某方若干里而已。當事者。何以運處置之機宜。考古者。何以鏡往古之戰守。愚既憾行笥無書。見聞淺?。未能悉其微細。姑就豫志而列書其名。以俟居稽之再為詳核云。_
洛陽險要說豫乘識小錄|朱雲錦|賀編1827|卷七十八兵政九地利上|考古稱崤函之險。按酈道元水經注。曰。崤有盤崤。石崤。千崤之名。故曰三崤。元和郡縣志曰。自東崤至西崤三十五里。東崤長?數里。峻阜絕?。車不得方軌。西崤純是石?十二里。險不異東崤。此二崤皆在秦關之東。漢關之西。輿地紀要曰。二崤山連入硤石界。自古險要之志。楊升庵地名考曰。俗名石崤土崤。其後轉為石壕土壕。杜子美有石壕吏詩。今澠池猶有土壕鎮。又有崤底關。在永甯縣西北。即崤谷之底也。一曰崤?。函谷關有秦漢之別。秦關在今靈寶縣。漢武帝元鼎三年。作函谷關於新安在新安縣城北二里臨?水時樓船將軍楊僕。數有大功。?為關外民。上書乞徙東關。以家財給其用度。帝意亦好廣?。於是徙關於新安。去宏農今靈寶三百里。按關名謂置關谷口。故曰函谷。故關恰據谷首。谷僅通車逕。逶施數十里。故曰一夫當關。萬夫莫開。若漢所移建之處。雖亦踞岡阜。而傍無障塞。不惟六國無所用其仰攻。即田文潛度。奚待雞鳴之客哉。又有古轘轅關。長?十二。曲道將去復還。故曰轘轅。在偃師縣西南三十里。左少室。右太室。自古為控守地。河陽在孟津有三城。一在河北岸。一在河南岸。一在中潬中潬者如今河中洪之漲灘中潬隨水長落而不沒故可城今亦陷於水云三城互援。如指臂然。唐史思明陷汴鄭。將進逼洛。李光弼退守河陽。賊雖據洛。而憚光弼襲擊。南不出百里。西不越畿內。陝州得修戎備。關中藉以無虞。光弼守河陽之力也。今城雖湮。而北孟縣。南孟津。均稱控制要地。又漢靈帝時置八關都尉。皆環洛陽近畿。函谷在新安廣成在新城伊闕在洛陽南大谷今洛陽水泉口轘轅今?嶺口旋門在成?西南十餘里與鞏接界小平津舊屬孟津今入鞏孟津。詳誌其地。以備讀史者之參稽焉。_
潛邱劄記|閻若璩|賀編1827|卷七十八兵政九地利上|元人進金史表曰。勁卒擣居庸關。北拊其背。大軍出紫荊口。南搤其吭。此古今都燕者防患之明驗也。?西北之山。東起醫無閭。西接太行。其為要害之關。曰紫荊居庸倒馬。居庸巖險易守。倒馬去燕稍遠。紫荊則夷於居庸。而近於倒馬。金人知守居庸。不知扼紫荊。非失計耶。楊守謙每閱紫荊輿圖。見所謂五虎嶺者。為元人敗金兵之處。則汗流浹背。神不怡者累日。嗚呼。勞臣志士之心事。至今尤可以歎息也。__　_
皇輿圖說會典|ANON|賀編1827|卷七十八兵政九地利上|國家德威暢泝。文軌大同。幅員之盛。亙古未有。京師居天下之中。其南曰直隸。是為畿輔。其東曰盛京。盛京之北曰吉林。又北曰黑龍江。是為東三省。畿輔之南其省三。曰山東。曰山西。曰河南。山東省之南為兩江。其省三。曰江南之江蘇。曰江南之安徽。曰江西。兩江之東南曰閩浙。其省二。曰福建。曰浙江。河南省之西南為湖廣。其省二。曰湖北。曰湖南。山西省之西為陝甘。其省二。曰陝西。曰甘肅。陝西之南其省一。曰四川。江西與湖南省之南為兩廣。其省二。曰廣東。曰廣西。四川省之南為雲貴。其省二。曰雲南。曰貴州。甘肅省之西為青海。四川省之西為西藏。長城之外。盛京與直隸山西陝西省之北。為內蒙古。六盟四十九旗。及察哈爾八旗游放。踰瀚海而北。為外蒙古。喀爾喀四部八十六旗游牧。其西為科布多。其北為唐努烏梁海。甘肅省之北。為阿拉善額濟納二旗游牧。踰瀚海而西。為伊?。大海。自鴨綠江口。西襟盛京南。京師直隸東南。又南襟山東之北而東。又南襟江南浙江之東。又南襟福建。東折而西襟其南。又西襟廣東之南。接越南國境。大江。出四川之岷山。東行經湖北湖南江西安徽江蘇入於海。其西源曰金沙江。出青海。東南行。經雲南。折北至四川。會於江。漢水。出陝西之嶓冢山。東南行。至湖北。會於江。黃河。出青海之噶達素齊老山。東北行。經甘肅出長城。折東而南。環內蒙古鄂爾多斯旗。是為河套。入長城。經陝西東。山西西。復折而東。經河南。東出江蘇。入於海。淮。出河南之桐?山。東行經安徽江蘇。會於河。濟。出河南之王屋山。南行亦會於河。鴨綠江。出吉林。西南行。經盛京。入於海。西遼河。出直隸邊外。東行。經吉林。會東遼河。折西南入邊。經盛京。入於海。灤河。出直隸邊外。南行入長城。入於海。混同江二源。曰松花江。曰嫩江。松花江。出吉林。北行出邊。折東北。經伯都訥。會嫩江。又經拉林阿勒楚喀呼蘭三姓。入於海。嫩江。出黑龍江所屬墨爾根。南行。經布特哈齊齊哈爾。會於松花江。黑龍江。出喀爾喀車臣汗部。東行經尼布楚呼倫貝爾雅克薩。折東南。經烏魯蘇木丹黑龍江愛琿三姓。會於混同江。運河。在浙江江蘇。引太湖踰江。引洪澤湖踰黃河。經山東直隸。引沂河汶河衛河漳河。會於淀。桑乾河。出山西。東行。經直隸。折東南。經京師西。為永定河。亦會於淀。浙江。出安徽。東行經浙江。入於海。閩江。出福建。東行入於海。?江三源。四江出雲南。東行。經貴州廣西廣東。會北江東江入於海。色楞格河。扎布噶河。在喀爾喀游牧。大克穆河。在唐努烏梁海。額爾齊斯河。在科布多。伊犁河。里木河。在伊犁。金沙江之西。曰瀾滄江。曰喀喇烏蘇河。曰雅魯藏布河。俱在西藏。極東。三姓所屬。海中大洲。偏東三十一度二十分。極西。喀什噶爾蔥嶺之西。偏西四十七度。極北。唐努烏梁海托羅斯嶺。北極高五十六度四十分。極南。廣東瓊州府之崖州。北極高十八度十三分。凡東西相距七十八度有奇。南北相距三十八度有奇。_
秦蜀荊楚形勢議|蔣伊|賀編1827|卷七十八兵政九地利上|蜀江東下。黃河南注。天下大勢。分為南北。而挈南北之輕重者。在川陝而已。陝西南通楚蜀。東連豫晉。其所以為形勢之首者。以其足奪黃河之險也。四川北走秦鳳。東下荊襄。其所以為阨塞之區者。以其足奪長江之險也。自古以來。守在秦者。戰必在蜀。?得蜀則南可下。守在蜀者。戰必在秦。?不得秦。則北不可定。然皆利於速戰而不能持久。則豈非以饋運之故哉。全陝之勢。咸陽三輔。而屏蔽實在隴右。今河隴未靖。長安未易守也。況漢中當蜀口。寇若一枝出秦隴。窺長安。而悉其銳以趨漢江。合西山之寇。以攻鄖襄。此亦天下之深憂也。荊楚之勢。一曰彝陵。王濬治樓船。下益州。破荊門彝道。是彝陵者。荊州之門戶也。一曰襄陽。梁武起兵於此。以平石頭。元兵下宋。先取襄樊。是襄鄧者。全楚之首也。知有彝陵荊州。而不知為襄陽之備。非真知勢者也。寇若以疑兵出岳州。而從漢江窺襄陽。則可以扼我之首。而北之門戶塞矣。將荊州亦不能以自固。知敵之所攻。則知我之所守。明于守之要害。則可以知戰之利鈍。方其始也。漢中平陽之間利用守。長沙澧岳之間利用戰。何則。蜀之饋餉難繼。而長沙財賦甲天下。不慮轉輸也。主兵者反是。能無敗乎。今則荊楚之勢。進不得戰。而秦蜀之勢。且退不能守矣。此可為長歎息者也。在陝之所恃者。沿邊之勁旅耳。而饋餉之途。無由自致。夫以數萬之眾。而欲責其枵腹荷戈。是不戰而先自敗也。至荊岳之間。則以不生不息之財。養不耕不戰之兵。使寇得安意肆志。而養其全力。以出於秦。天下之勢。方如敝廬。補其奧。又慮其隅。整其桷。又虞其棟。搘持之道。是所望於?策矣。_
荊州論|儲大文|賀編1827|卷七十八兵政九地利上|荊州北距襄陽。東距漢。西距夷陵。南距江十里。地平衍沮洳。無峻嶺巖關。以為阻隘。古稱用武之地曰荊襄。襄固則荊固。若無襄是無荊也。昔者元破襄陽。降呂文煥。則朱孫制置江陵而不能守。苻堅破襄陽。獲朱序。則桓沖退治上明。上明在松滋縣沖老將。?識屈信進退之勢也。曹操置郡襄陽。又宿重兵。則吳南郡治南平。又戍公安。地皆在江以南故能有餘力。時入沔漢柤中。而卒殄西陵之難。何則。形屈而勢信也。苟不能屈而蘄信。是適貽敵之擒而已矣。嗚呼。以梁元帝新復之勢。定都江陵。又北與襄陽為難。而周師忽至。則其舉國為俘焉宜也。庾信賦曰。履陽城而避險。臥砥柱而求安。夫荊州者。地勢視江北濱江諸郡。大類揚。於楚則類黃。昔人守廣陵。?能固者。毛寶合豫州兵力戍邾城。而卒蹙於江。金再破黃。而宋遠不相聞。夫荊州者。北兵若至。是絕地也。其不蹙於江不止也。南兵若至。是又不存之地也。昔者灌嬰自江擊江陵。而共敖滅。陸遜白衣搖櫓。而糜芳不知。劉毅劉道規自馬頭襲江陵。而桓謙不知。王鎮惡聲言劉藩上。而毅又不知。蕭詵都江陵。而李靖以水漲。自清江?至。則百粵江西兵。胥不及援。非智不足也。日日而備之。夫力不暇給也。就令力能給。而南與北交備。夫亦卒莫之暇。以至頓而必屈焉已矣。是以孟宗政三海。迄不能阻阿里海牙之師。高季興國勢獨弱。四面稱臣。唐建南都。命呂諲以舊相鎮撫。而後卒為下府。晉宋齊梁。自王廙王悅督府。常治江陵。而必復立雍州於襄陽。其兵鋒常為所督八州之冠。此隋之所以甯授後梁以江陵。必迫奪其襄州。岳飛置宣撫。所以自鄂。而必主襄陽。而李綱之所以首議巡幸也。或曰。桓溫都督府。亦治江陵。治江陵則能扼蜀。曰溫時適圖蜀也。若扼蜀。江陵又不如夷陵。陸抗曰。西陵國之西門。是殆與鄂鈞重也。然則督府宜何置。曰。昔李綱議行都。曰襄陽。後又曰長沙。不言江陵。長沙有重湖之險。綱之識殆能以屈為信。類吳君臣而度越王廙呂諲萬萬也。若夫督府宜置者。則吾必曰襄陽。次曰巴陵。_
襄陽論|儲大文|賀編1827|卷七十八兵政九地利上|宋建炎初。李忠定議巡幸曰。四方多故。宜講巡幸之禮以鎮之。除四京外以長安為西都。襄陽為南都。建康為東都。各命守臣營葺城池宮室官府。使之具儲峙糗糧積金帛。以備巡幸。至于費用。則長安當委之四川。襄陽當委之荊湖。建康當委之江淮閩浙。三都成。而天下之勢安矣。又曰。天下形勢。關中為上。襄陽次之。建康又次之。今捨上中而取其下。非得計也。據要會之地。以駐六師。既有以繫中原之心。又有以紓一時之急。策無出于此者。而其議巡幸第一劄子曰。為今之計。縱未能行上策以趨關中。莫若取其次策以適襄鄧。襄陽近為李孝忠所據。雖已潰散。恐或殘毀。惟鄧為可以備車駕之時巡。夫鄧者。古之南陽。光武之所興也。西鄰關陝。可以召兵。北近京畿。可以遣援。南通巴蜀。可取貨財。東達江淮。可運穀粟。有高山峻嶺。可以控扼。有廣土寬城。可以屯重兵。民風號為?古。盜賊未嘗侵犯。此誠天設以待陛下之臨幸。事之機會不可失也。願召守臣。增修城池。漕臣儲峙糧草。朝廷給降錢帛。廣行應副。專遣使者以督其事。將來秋高。六飛啟行。由陳蔡唐以趨南陽。不過半月可達。天下之士。知陛下之不忍棄中原也。河東之民。知陛下之不遠徙也。天下郡縣。知陛下之處中以臨四方也。皆當心服而無解體之患。是一幸南陽。則三者皆得。一幸建康。則三者皆失。利害安危之幾。在此一舉。陛下何憚而不行也。夫幸南陽猶之幸襄陽也。是故建炎論事。則曰鄧古之南陽。天設以待?幸。而紹興論事旋曰襄鄧。天設以待巡幸也。及繇宣撫荊湖廣南請提舉嵩山崇福宮也。復奉詔條具邊防利害曰。至于守備之宜。則當料理淮南荊襄。以為藩籬。夫淮南荊襄者。東南之屏蔽也。六朝之所以能保有江左者。以強兵巨鎮。盡在淮南荊襄間。故以魏武之雄。苻堅石勒之眾。宇文拓跋之盛。卒不能窺江表。後唐李氏。有淮南則可以都金陵。其後淮南為周世宗所取。遂以削弱。今朝廷欲為守備。則當于淮南東西及荊襄。置三大帥。可重兵以臨之。東路以揚州。西路以廬州。荊襄以襄陽為帥府。分遣偏師。進守支郡。小築城壘。如開新邊。其初朝廷應副錢糧。謂如淮東則以江東路財用給之。淮西則以江西路財用給之。荊襄則以荊湖南北路財用給之。徐議營田。使自贍養。遇有賊馬。則大帥遣兵應援。稍能自守。商旅必通。乃可召人歸業。漸次葺理。假以歲月。則藩籬成矣。前有藩籬之固。後有長江之險。加以戰艦水軍。使?江一帶帥府郡縣。上連下接。自為防守。則賊馬雖多。豈敢輕犯。近年以來。大將握重兵于江南。官吏守空城于江北。雖有天險。初無戰艦水軍之制。故敵人得以侵擾窺伺。欲為守備。無他。反此而已。或謂三大帥率重兵以屯江北。則供億之費不貲。臣應之曰。使三大帥屯兵于江南。亦仰給于朝廷。其費等耳。曷若使之渡江。葺理淮南。以為家計。則朝廷異時可省經費。而藩籬之勢成。為無窮之利。守備之宜。莫大于是。有守備矣。然後可以議攻戰之利。亦當分責于諸路大帥。謂如淮東之帥。則當責以收復京東東路。淮西之帥。則當責以收復京東西路。荊襄之帥。則當責以收復京西南北路。川陝之帥。則當責以收復陝西五路。諸路捷。因利乘便。收京畿。復故都。以戡大憝。此雖落落難合。然在陛下志先定于中。而斷以至誠必為之意。蓋無不可成之理。及其後為江南西路安撫制置大使。又嘗專論襄陽形勝曰。臣竊以當今天下形勝在襄陽。何以言之。四方地勢。正猶局。今車駕駐蹕于吳越。是置子于東南隅也。宣撫制置司。聚兵于川陝。是置子于西北隅也。湖湘屯重兵以控制。是置子于南隅也。__吳越由湖湘以趨川陝。如行曲尺之上。相去萬有餘里。號令未易達。首尾不相應。一有緩急。何以為援。惟襄陽地接中原。西通川陝。東引吳越。如行于弓弦之上。地里省半。而又前臨京畿。密邇故都。後負歸峽。蔽障上流。遣大帥率師以鎮之。如置子于局心。真所謂欲近四旁。莫如中央者也。既逼僭偽巢穴。賊有忌憚。必不敢窺伺東南。將來王師大舉。收京東西及陝西五路。又不敢出兵應援。則是以一路之兵禁其四出。因利乘便。進取京師。乃扼其喉。拊其背。制其死命之策也。朝廷近拜岳飛為荊襄招討使。其計得矣。然駐軍岳鄂。未聞前進。豈不以自兵火以來。襄陽焚毀尤甚。野無耕農。市無販商。城郭隳廢。邑屋蕩盡。而糧餉難于運漕故耶。臣觀自古有意于為國家立功名之人。如劉琨祖逖之徒。未嘗不據形勝。廣招納。披荊榛。立官府。履艱險。攻苦淡。積日累月。葺理家計。然後能成功者。若欲坐待其自成。必無此理。願詔岳飛。先遣將佐軍馬及幕府官。徑趨襄陽。隨宜料理。修城壁。建邑屋。招納西北之民。措置營田。勸誘商賈之伍。懋通貨賄。稍稍就緒。然後徙大兵以居之。旁近諸郡。如金房隨郢。見屬我者。可以撫綏。如陳蔡許潁。見從賊者。可以攻取。不過年歲間。必有顯效。如謂屯兵聚糧。運漕為難。則漢江出襄陽城下。通于沔鄂。漕運之利。未有如此之便者。當以兵護糧船。使賊不得抄掠。則吾事濟矣。蓋忠定之拳拳襄陽者若此。而其後于三都之外。復曰長沙。再越大江。三面重湖。可以建都。夫都長沙猶之都襄陽之漸也。若曰長沙視建康為上流。又為重險。而視臨安并無海道不測之虞。繇建康臨安紆道。經長沙以趨川陝。則如行曲尺之上。而繇長沙以趨襄陽。則猶行弓弦之上也。夫亦庶乎其可都也。__　陸世儀思辨錄曰。讀禹貢一書知建都之要。全在漕運便利。然都洛陽亦忌河患。即于荊襄之間亦得。其王畿之制。必南際江。北抵河。西控潼關夔峽。東連吳會。然後稱其形勢。若僅如今省制。則地勢太狹也。都襄陽有七便。上控秦蜀。俯臨江淮。前憑河洛。扼天下之吭。而制其命。一也。所防止東北一面。為力易辦。二也。襄鄧之間多閒田。區處耕墾。可以處四方輻輳之眾。三也。江漢朝宗。歲省挽運之費數十萬。可以佐大農金錢。四也。從來盜賊之亂。多起于徐泗。多藏於鄖襄。今使之屬在畿輔。則賊不至易熾。五也。湖廣地饒。一歲再穫。京師可常足。六也。民俗剽悍善?。可養為兵。七也。_
設險|劉淇|賀編1827|卷七十八兵政九地利上|周禮夏官。掌固。掌修城郭溝池樹渠之固。若造都邑。則治其固與其守法。凡國都之竟。有溝樹之固。郊亦如之。民皆有職焉。若有山川則因之。又司險。掌九州之圖。以周知其山林川澤之阻。而達其道路。設之五溝五涂。而樹之林以為阻。皆有守禁而達其道路。國有故。刖藩塞阻路而止行者。以其屬守之。唯有節者達之。此言國有山林川澤之險。則因之以為固。無其險則溝涂足以限戎馬之足。林木足以當隱萆之用。險成於人。而不徒賴其地。故坎大象云。王公設險以守其國也。井田廢而溝洫川澮之制?地無餘。連阡平疇。蕩蕩極望。故在今設險為難。然渠阜林木。未嘗不可因其勢而默成之。是則地有古今。而因地制用者無古今也。_
論山東|顧祖禹|賀編1827|卷七十八兵政九地利上|天下大勢。莫強于秦。莫雄于楚。古今不易也。然而運會所驅。時勢亦異。若言今日咽喉。則斷以三齊為首。何則。地則南北要害也。而積貯天下之大命也。漕渠中貫於山東。江淮四百萬粟。皆取道焉。繇徐沛北境。以接於滄景之南。幾八百里。而南旺分南北之流。高下懸絕。於是相地置閘。隨時啟閉。以為輓輸之助。脫有不逞之徒。乘間竊發。八百里中。丸泥可以塞也。蟻孔可為災也。吾虞南北咽喉。忽焉而中斷耳。或者曰漕舟必出於山東。故山東能為京師患。若修元人海運之制。風帆頃刻。竟抵京師。則山東必無能為害矣。曰。山東不濱海為國乎。自濱州霑利之間。取途渤海。竟指天津。不過五百餘里。繇登萊而指旅順口。亦不過五百里。天津。河漕海運之道所輳集也。登萊旅順間。又海運之途所必經也。脫有狡獪之徒。憑依島嶼。遼碣以南。滄瀛以東。所在起。海運其能以無阻乎。然則將奈何。曰。山東者。馭之得其道。則吾唇齒之助也。失其理。則肘腋之患也。吾嘗俯仰古今而知。能為幽燕利害者。必於山東。_
論山西|顧祖禹|賀編1827|卷七十八兵政九地利上|按山西居京師上游。表裏山河。稱為完固。且北收代馬之用。南資鹽池之利。因勢乘便。可以拊天下之背而搤其吭也。說者曰。大同於京師。尤為建瓴之勢。朝發白登。暮叩紫荊。則國門以外。皆戰場也。往者土木之變。敵雖深入郊圻。賴大同犄其後。故不能以得志。嗣是關門告警。未嘗不以大同為鎖鑰之寄。且夫天下之形勝。莫若陝西。趙主父攘地至雲中九原。遂欲直南襲秦咸陽。秦始皇巡北邊。從上郡入。既又使蒙恬除直道。自九原抵雲陽。張儀之以秦脅燕也。曰秦下甲雲中九原。驅趙而攻燕。唐范陽之亂。李泌議遣安西西域之眾。並塞東北。自媯檀南。取范陽。然則左顧范陽。右顧咸陽。燕秦捷徑。皆道出大同也。近時為門戶計者。切切於議屯議戍議轉輸。而邊事日棘。嘉靖中。督臣翁萬達上邊議。謂山西太原大同。皆與京師相表裏。防維最重。山西鎮邊。起保德州黃河岸。迤邐而東。歷偏關。抵老營堡。實二百五十四里。大同鎮邊。起鴉角山。在老營堡東北界迤邐而北。東歷中北二路。抵東路之鎮口臺。在天成衛東北界實六百四十七里。而宣府鎮邊。起西路之西陽河。在萬全右衛西南界迤邐而東北。歷中北二路抵東路之永甯四海冶。見直隸延慶州實千二十三里。共一千九百餘里。皆逼近寇境。險在外者也。所謂極邊也。山西鎮。自老營堡轉南而東。歷甯武鴈門北婁至平刑關。約八百里。又轉南而東。為保定之境。歷龍泉倒馬紫荊之黃土口在倒馬關西北插箭嶺浮圖峪俱見廣昌縣至沿河口。在直隸漆水縣東北又東北即房山縣境之高崖口約千七百餘里。又東北為順天境。歷高崖白羊至居庸關。約百八十餘里。共千五十餘里。皆峻山層岡。險在內者也。所為次邊也。外邊之地。有險夷迂直。總而較之。則大同最稱難守。次宣府。次山西之偏老。分而言之。則大同之最難守者北路。而宣府之最難守者亦北路也。山西偏頭關以西。百五十里。恃河為險。偏頭關之東。百有四里。則與大同之西路略等。內邊可通大舉。惟紫荊甯武鴈門倒馬龍泉平刑諸門隘。然寇山西多從大同入。犯紫荊必從宣府入。外邊內邊。唇齒之勢也。_
論岳陽利害書|萬正色|賀編1827|卷七十八兵政九地利上|竊按吳逆精銳。咸萃於岳陽。岳陽一破。則湖南諸郡。可以不費餘力。岳陽形勢。莫要於蘆席口。據扼蘆席口。則岳陽糧糈可以立絕。蓋蘆席口上達武昌。西通長沙常德諸郡。我軍餽運由茲以達。吳逆糧糈亦由斯以濟。兵法云。地有所必爭。此之謂也。職所遣諜報。吳渠現在商遣重兵。擬扼斯地。我若不迅遣選鋒。據守其險。令彼先處戰地。以待吾至。毋論悉力攻取。多費支吾。且使彼餉得通。我運難達。利害所關。瞭若觀火。然不速出兵。則賊據吾險。少出兵。則雖先據其險。而有單薄之虞。昔王剪伐楚。須兵六十萬。斯用眾之極矣。然必卒如其數者。蓋地生度。度生量。誠量度於彼己之間。而知非此不可也。斧斤之利用也。銛其刃。尤必厚其背。而後勢有所資。今蘆席口地當兩利。勢有必爭。賊之虎視。已非一日。賊之來此。必非一旅。然所未及迅據斯要者。乃天褫其魄。而與吾以利也。職竊謂剪之伐楚。非六十萬不可。吾之據蘆席口亦非六千人不可也。伏乞速調精兵。如數以行。卷甲疾驅。先行據守。則要地既得。兵力又厚。逆餉不通。岳陽可以坐困矣。又聞之。敵貴奪其所愛。而地貴攻其所瑕。逆賊餽運。俱取資于澧州常德。而精銳盡在岳陽。其常澧皆係羸賊。若以現在水師堅扼蘆席口。而分遣精兵數千。出其不意。襲取諸郡。吾既攻其所瑕而奪其所愛。人心瓦解。不亡何待。望與親王大將軍商議。委僕前驅。僕雖譾劣。斷必有以報命。以紓大將軍憂也。_
論江南|顧祖禹|賀編1827|卷七十八兵政九地利上|采石之與京口。股肱建業。實有據險臨前之勢。而非止於靳靳自守者。說者曰。京口憑江為險。然而陵谷之變。今昔不同。曹丕見江流洶湧。以為天限南北。陳孔範亦曰長江天塹。寇豈能飛渡。蓋以江流為可恃也。然攷晉建興末。祖逖自京口渡江。中流擊楫矣。義熙六年。劉裕滅南燕。會盧循襲建康。裕卷甲南還。自廣陵濟江出京口。梁承聖二年。陳霸先自丹徒濟江。圍齊廣陵。隋開皇九年。賀若弼自廣陵濟江。拔京口。唐武德三年。李子通亦自廣陵濟江。取京口。以蹙沈法興。自是以後。南北渡者。皆以京口為通津。昔人謂采石渡江。江面比瓜洲為狹。故繇采石濟者。常居十之七。夫自唐以來沙洲日積。江面南北相距僅七八里。唐初江面闊四十里其後沙壅為瓜洲開元中江面闊二十五里宋時洲渚益廣紹興中江面猶闊十八里明嘉靖以來江面僅闊七八里又有談家洲橫列其中南北渡口晴明時一葦可杭也故昔日之采石比京口為重。而今日之京口比采石為切。消息之理也。江防攷。京口西接石頭。東至大海。北距廣陵。而金焦障其中流。實天設之險。繇京口抵石頭。凡二百里。高岡逼岸。宛如長城。未易登犯。繇京口而東。至孟瀆七十餘里。或高峰橫亙。或江泥沙淖。或洲渚錯列。所謂二十八港者。皆淺?短狹。難以通行。故江岸之防。惟在京口。而江中置防。則圌山為最要云。安慶府。淮服之屏蔽。江介之要衝。漢建安十九年。曹操遣朱光為廬江太守。屯皖。大開稻田。呂蒙曰。皖地肥美。若一收熟。彼眾必增。於是攻皖破之。遂為重鎮。曹叡太和二年。遣曹休侵吳向皖。滿寵上言。休所從道。背江傍湖。易進難退。此兵之絓地。若入無疆口。音無限隔也一云無疆口在桐城縣夾石東南宜深為之備。晉咸甯四年。吳人大佃皖城。王渾遣應綽擊破之。?其地上控淮淝。山深水衍。戰守之資也。徐氏鍇曰。皖之為地。中國得之。可以制江表。江表得之。亦以患中國。吳孫權克皖。而曹操不甯。周世宗平淮南。而李氏窮蹙。形險說。大江合九江鄱陽之水。東北經流府城東西南三面。而小孤山舊為大江控扼處。屹峙江北岸。孤峰峭拔。與南岸山對峙如門。大江之水。至此扼束而出其下。深險可畏。元人立鐵柱於此。曰海門第一關。余闕守安慶。倚小孤為扞蔽。遣將率水軍戍此。陳友諒自上流引軍直擣山下。戍軍敗走。安慶旋陷。明時宸濠之變。賴安慶守臣。能挫其鋒。是以南畿無患。?小孤者。安慶之門戶。而安慶者。金陵之門戶也。__　讀史方輿紀要諸序。議論闔闢。淩轢古今。然多言取而罕言守。言攻而不言防。乃搶攘策士之譚。非承平經國之計也。且多明季情形。與今日不切。故止錄其山西河南山東湖廣江蘇五條。稍及防守者。而亦各汰冗詞。存其梗概云。_
論河南|顧祖禹|賀編1827|卷七十八兵政九地利上|河南古所稱四戰之地也。然古之取天下者河南在所必爭。及天下既定。而守在河南。則岌有不能終日之勢。故守關中守河北乃所以守河南也。古未有不可守之地而可以言戰者。李光弼所以甯去洛陽而守河陽也。以大梁而戰于城下。猶有自全之策乎。故今日之以河北三郡而附于河南也。此固國家犬牙相制之意。出於山川條列之外者也。夫河北之足以制河南也。自昔為然矣。客曰。子不聞南陽可以建都乎。曰。以河南之全勢較之。則宛不如洛。洛不如鄴也明矣。客曰。拓跋氏以鄴非長久之地。嘗去鄴而遷洛矣。若夫南陽者。朱樸以為建都極選。李綱亦謂光武所興。乃謂宛不如洛何歟。曰。朱氏以唐覆敗之時。而獻遷都之議。李公於宋奔亡之日。而為駐蹕之謀。皆因時補救。出于不得已之計。而非所語於形勢之常也。夫鄴倚太行。阻漳滏。夏商時固有都其地者。戰國之世。趙用此以拒秦。秦亦由此以并趙。三國五季時。曹操石勒慕容?高歡。相繼倚為窟穴。迨其後尉遲迥據之以問罪楊堅。則遠近震動。漁陽殘孽。竊命於此。以九節度之師。而不能免於潰敗也。魏博以相州為捍蔽。終唐之世。常雄於河朔。河東得之。遂為滅梁之本。而謂鄴非形勢所在乎。且夫自古用兵以鄴而制洛也常易。以洛而制鄴也常難。此亦形格勢禁之理矣。彼宛者。延岑朱粲所以覆亡。而蒙古襲入唐鄧。所以徑擣汴梁者也。乃謂其山川險固。甚於洛陽。是溺前人之說。而不究其本也。曰。然則建都不貴于險固乎。曰。所謂險固者。非山川糾結城邑深阻之謂也。使棄關河之都會。遼而求之奧窔之鄉。是猶未見虎之入市。而先自竄于檻?。知水之可以溺人。而坐槁于巖嵎也。豈所語於形勢之常也哉。_
論湖廣|顧祖禹|賀編1827|卷七十八兵政九地利上|湖廣之形勝。在武昌乎。在襄陽乎。抑在荊州乎。曰以天下言之。則重在襄陽。以東南言之。則重在武昌。以湖廣言之。則重在荊州。客曰。予聞之。武昌水要也。荊州路要也。襄陽險要也。三郡之於楚。如鼎足然。殆未容以優劣視歟。余曰不然。襄陽則非武昌荊州比也。吳人之夏口。不能敵晉之襄陽。齊人之郢州。不能敵蕭衍之襄陽。宋人之鄂州。不能敵蒙古之襄陽矣。昔人亦言荊州不足以制襄陽。而襄陽不難於併江陵也。三國爭荊州。吳人不能得襄陽。引江之兵以攻魏。?破於襄陽之下。梁元帝都江陵而仇襄陽。襄陽挾魏兵以來。而江陵之亡忽焉。魏人與蕭以江陵。而易其襄陽。亦謂得襄陽。而江陵之存亡。我制之也。五代時。高氏保江陵。賴中原多故。稱臣諸國。以延歲月。宋師一逾襄陽。而國不可立矣。蒙古既陷襄陽。不攻江陵而攻兩郢也。亦以江陵不足為我難也。噫。孫氏有夏口。有江陵。而獨不得襄陽。故不能越漢江尺寸地。晉人有襄陽矣。乃謂漢水之險。不及大江。甚且輕戍江北。重戍江南。何其無志於中原也。幸而是時北人無能用襄陽者耳。彼襄陽者。進之可以圖西北。退之猶足以固東南者也。有襄陽而不守。敵人踰險而南。漢江上下。罅隙至多。出沒縱橫。無後顧之患矣。觀宋之末造。孟珙復襄陽於破亡之餘。猶足以抗衡強敵。及其一失。而宋祚隨之。即謂東南以襄陽存。以襄陽亡。亦無不可也。客曰。然則國家省會之設。何以不於襄陽而於武昌。余曰。此亦因已然之跡。未究其末耳。漢都長安。而荊州首列南郡。晉都洛陽。荊州先治襄陽。平吳之後。改治江陵。唐都長安。而十道之設。山南道則治荊州。開元改置。則山南東道治襄陽。宋都汴梁。分湖南北為兩路。治江陵長沙。後復增置京西南路。治襄陽。?天下之形勢。視建都者為推移。藩屏之疏密。視建都之向背何如耳。六朝南宋。以中原既失。僻在東南。武昌不得不為重地。元起於北方。去東南最遠。當伯顏之破襄郢而東也。宋人舉國以爭鄂州矣。伯顏於是多方以圖之。既得鄂州。周覽山川。以為江南要地。亟請城之。為規取江南基本。其後因之而行省建矣。偽漢逋逃。據為窟穴。太祖克之。仍為司治。?既已定鼎金陵。當混一之時。而未忘東南之慮。從金陵而論武昌。王述所云。一有緩急。駿奔不難者也。燕都卜宅以後。亦惟成憲是遵。又何改焉。所謂因已然之?。而未究其本者此也。客曰。然則襄陽可以為省會乎。曰奚為不可。自昔言柤中之地。為天下膏腴。誠引滍淯之流。通陽口之道。屯田積粟。鞠旅陳師。天下有變。隨而應之。所謂上可以通關陝。中可以向許洛。下可以通山東者。無如襄陽。由武昌而北。非不足以叩三關。動申蔡。然而取道紆?。不如襄陽之徑且易也。客又曰。建國於東南。襄陽亦可以為省會乎。曰東晉時已僑置雍州於此矣。昔人謂東南可以問中原者。莫如襄陽。晉之桓溫。宋之隨王誕。齊之曹虎陳顯達。遠之戰於河洛之間。近之爭於穰鄧之際。惟其有襄陽也。西魏因蕭以取襄陽。而東南之勢。遂折而入於北。襄陽在東南。不後於武昌也。然酌其中當設省會於武昌。而建帥府於襄陽。以全楚之資力供襄陽之指揮。荊州引黔粵之儲。西陵通巴渝之蓄。而武昌集吳會之漕。以持襄陵之後。數千里間。呼吸可通。見敵之隙。必速乘之。吾知天下之勢。且在東南矣。彼武昌者。自守或有餘。攻取或不足。且夫陽邏既下。而道出武昌之東門。嘉魚可來。而敵在武昌之南渚。漢口之重兵。吾虞其未可專恃矣。至於夷陵險要。自古所推。而施州山川環結。土田蕃衍。隋唐以來。皆為郡縣。今等之於要荒矣。竊謂夷陵建郡而以施州屬之。增置屬邑南北相麗。既以通楚蜀之援。亦以厚巴夔之勢。或亦經國者所當計及歟。__　按湖廣居八省中。最為閎衍。山川險固。自古稱雄武焉。中原有事。?必爭之地也。是故襄陽其頭顱也。黃蘄其肘腋也。江陵其腰腹也。保商陝者。在乎鄖陽。跨兩粵者。在乎郴永。捍雲貴者。重在長沅。大江制東西之命。五溪為指臂之使。此全楚之大略矣。然爭形要者必在荊湖以北。吳甘甯言于孫權曰。南荊之地。山川形便。誠國之西勢也。今先取夏口。鼓行而西。據楚關。即扞關見長陽縣大勢彌廣。即可漸規巴蜀矣。梁沈約曰。荊州居上流之重。土地廣遠。資實兵甲。居朝廷之半。宋高祖遺詔。嘗令諸子居之。蓋以荊州為江左之頭目也。宋李綱言。荊湖國之上流。其地數千里。諸葛武侯謂之用武之國。今朝廷保有東南。制馭西北。當于鼎澧岳鄂一帶。皆屯宿重兵。使與四川襄漢相接。乃有恢復中原之漸。趙鼎曰。荊襄左顧川陝。右控湖湘。而不瞰京洛。三國所必爭。宜以公安為行闕。而屯重兵于襄陽。運江浙之粟。以資川陝之兵。經營大業。計無出此。陳亮言荊襄東通吳會。西通巴蜀。南極湖湘。北控關洛。左右伸縮。皆足為進取之機。而呂氏祉則曰。昔楚之興。國于鄢郢。而守黔中巫郡。兼江漢之險而有之。故以區區之國。而嘗與齊晉爭衡。三國而後。海內之地。分為南北。都秣陵者。必備淮甸。以犄角北寇。然國之安危。繫于上流而已。?轉輸之利。固繫于上流。屏翰之勢。又係于上流。南朝六姓。其強弱之勢。與興亡之由。顧上流設施何如耳。吳紀陟之聘魏也。魏文問吳戍備幾何。曰西陵至江都五千七百里。又問道里甚遠。難為固守。對曰。疆界雖遠。而險要必爭之地。不過數四。猶人有六尺之軀。其護風寒。亦數處耳。今所謂險要必爭之地者。不過江陵武昌襄陽九江。九江在江西而與武昌共繫上流之險故因其舊文并錄之江水源于岷山。下夔峽而抵荊楚。則江陵為之都會。嶓冢導漾。東流為漢。漢沔之上。則襄陽為之都會。沅湘眾水。合洞庭之波。而輸之于江。則武昌為之都會。豫章西江。與鄱陽之浸。浩瀚吞納。而匯于盆口。則九江為之都會。守江陵可以開蜀道。守襄陽可以援川陝。守武昌九江可以蔽全吳蜀漢。吳楚併而為一。則東南之守亦固矣。至於備禦之事。先收襄漢。則興元之阻。譬之近藩。戍荊南。則巴蜀之富。還為外府。又屯武昌。而湖之南北可以安堵。屯尋陽。而江之東西可以襟帶。上游之勢成。而後根本建康。左右淮浙。取資于蜀。調兵于陝。以天下之半。而與敵爭。庶乎可以得志矣。噫。此就呂氏時言之也。今者荊土日闢。沃野彌望。再熟之稻。方舟而下。吳會之間。引領待食。雖江自夷陵以下。時有橫溢之虞。漢自襄陽以南。亦多潰決之患。然而富強之?。居然未改矣。_
論魏延出子午谷書念勤文稿|侯敦復|賀編1827|卷七十八兵政九地利上|近接手書。承指示說項王文之隙。甚善。至論魏延一節。僕竊不謂然。是時關中之將。乃夏侯楙。非司馬懿也。率眾與武侯相拒者。曹真耳。其非知兵之敵明甚。若謂延為終反之人不可恃。然延既為武侯用。侯之世。延必不敢反。即反而武侯亦足以制之。不用其謀。不可謂非謹慎之過。鄧艾之來由陰平。今之文縣。其地有摩天嶺。即裹氈之處。過此而險者。惟江油。馬邈實守之。後則諸葛瞻亦軍於綿竹。而卒不支也。?兵已入險。則士有必死之心矣。魏武曰。虜遏吾歸師。而與吾死地戰。吾是以知勝。此其明驗也。拒敵之策。守險為上。姜維撤平樂諸圍。乃失蜀之本。慕容超不拒大峴。為亡國之由。縱敵入險。而曰有以制之。難哉。故善用兵者。必先入險。善入險者。必由奇道。斷無堂堂正正。而易於成功者。?割據者多地小力薄。斯可偏師而定。光武之於建武。曹操之於?雄。太宗之於隋末。是也。若夫兩敵相當。如太華並峙。地大力眾。國富兵強。而欲以正道得功。無取奇計。未之聞焉。漢取楚。晉取蜀吳。劉裕取關中。皆分道進伐。易如摧枯。至武侯不用魏延。而長安終阻。文皇不用道宗。而高麗不服。魏武并軍於赤壁而敗。先主聚眾於猇亭而亡。軍志曰。多方以誤之。彼所備者多。則力分而後可圖。此不易之道矣。_
讀史方輿紀要序|顧祖禹|賀編1827|卷七十八兵政九地利上|客謂顧子曰。子所著方輿紀要一書。集百代之成言。考諸家之緒論。舟車所經。亦必覽城郭。按山川。稽里道。問關津。以及商旅之子。征戍之夫。或與從容談論。考核異同。子于是書。可謂好之勤。思之篤矣。後有起者。考求險要。辯分攻守。遠而周知天下之故。近而都邑之間。非子之書。何適從焉。余曰否否。不然。古人有言。尺有所短。寸有所長。明於匠石之任者。或昧於雕鏤之細。予也未嘗泝江河。登恒岱。南窮嶺海。北上燕冀。間有涉歷。或拘於往返之程。或困於羈旅之次。不獲放曠優游。博觀廣詢。間嘗按之圖畫。索之典籍。亦舉一而廢百耳。又或了了於中。而身至其地。反若瞶瞶焉。所見異辭。所聞異辭。所傳聞又異辭者。不可勝數也。予之書其足據乎。且孫子有言。不知山林險阻沮澤之形者。不能行軍。不用鄉導者。不能得地利。夫論兵之妙。莫如孫子。而論地利之妙。亦莫如孫子。使信余之書而不取信於鄉導。譬之掩耳而求聞。閉目而求見。所誤必多矣。且夫地利亦何常之有。函關劍閣。天下之險也。秦人用函關。郤六國而有餘。迨其末也。拒群盜而不足。諸葛武侯出劍閣。震秦隴。規三輔。劉禪有劍閣而成都不能保也。故金城湯池。不得其人以守之。曾不及培塿之邱。汎濫之水。得其人。即枯木朽株。皆可以為敵難。是故九折之阪。羊腸之徑。不在邛崍之道。太行之山。無景之谿。千尋之壑。不在岷江之峽。洞庭之津。及肩之牆。有時百仞之城。不能過也。漸車之澮。有時天塹之險。不能及也。知求地利於崇山深谷。名城大都。而不知地利即在指掌之際。烏足與言地利哉。然則變化無窮者地利也。地利之微。圖不能載。論不能詳。而變化於神明不測之心。所謂可以意會。不可以言傳者乎。故曰方圓奇偶。千秋不易也。伏羲以之畫八卦。大禹以之演九疇。伍兩卒旅。千秋不易也。武侯以之列八陣。李靖以之變六花。城郭山川。千秋不易也。起於西北者。可以并東南。而起於東南者。又未嘗不可以并西北。故曰不變之體。而為至變之用。一定之形。而為無定之準。陰陽無常位。寒暑無常時。險易無常處。知此義者。而後可與論方輿。使銖銖而度之。寸寸而比之。所失必多矣。吾嘗考蒙古之用兵。奇變恍惚。其所出之道。皆師心獨往。所向無前。故其武略比往古為最高。彼豈嘗求之於山海之圖里道之志哉。然則求地利於吾書。無乃猶是刻舟之見乎。或曰審如子言。鄉導之于地利重矣。然則子之書其可廢乎。曰何可廢也。孫子言不用鄉導者。不能得地利。然不得吾書。亦不可以用鄉導。夫南行之不可以北轅也。東泛之不可以西?也。此易知也。西北多山。而未嘗無沮洳之地。東南多水。而未嘗無險仄之鄉。此易知而不易知者也。且夫一指蔽前。則泰山不見。十步易轍。則日景不分。使其惘惘焉左陷大澤而不知。前入深谷而不悟。乃欲執途之人而求其為鄉導。鄉導其可恃乎哉。何也。鄉導用之于臨時者也。地利知之於平日者也。平日未嘗于九州之形勝。四方之險易。一一辨其大綱。識其條貫。而欲取信于臨時之鄉導。安在不為敵所愚也。是故先知馬陵之險。而後可以定入魏之謀。先知井陘之?。而後可以決勝趙之計。不然。曹瞞之智猶惕息于陽平。武侯之明尚遲回于子午。乃謂求地利于臨時。而不求地利于平日。豈通論哉。是故途有所必由。城有所必攻。此知之于平日者也。欲出此途而不徑出此途者。乃善于出此途者也。欲攻此城而不即攻此城者。乃善于攻此城者也。此知之于平日。而不得不資于臨時者也。__攻則攻敵之所不能守。守則守敵之所不能攻。辨要害之處。審緩急之機。奇正斷于中。死生變于掌上。因地利之所在而為權衡焉。此固大將之任。而非可問之于鄉導者也。凡吾所以用多用少。用分用合。用實用虛之處。既已灼然知之。而後博求之于鄉導。從其可信。缺其可疑。以善吾地利之用。豈徒寄耳目于僕夫云爾哉。且吾書不獨行軍之一端也。天子內撫萬國。外蒞四夷。枝幹強弱之分。邊腹重輕之勢。不可以不知也。宰相佐天子以經邦。凡邊方利病之處。兵戎措置之宜。皆不可以不知也。百司庶府。為天子綜理民物。財賦之所出。軍國之所資。皆不可以不知也。監司守令。受天子民社之寄。則疆域之盤錯。山澤之藪慝。與夫?桑水泉之利。民情風俗之理。皆不可以不知也。四民行役往來。凡水陸之所經。險夷趨避之實。皆不可以不知也。世亂則由此而佐折衝。鋤強暴。時平則以此而經邦國。理人民。皆將於吾書有取焉。然則孫子之說。固未當乎。曰非也。孫子之言。固以地利者行軍之本。而鄉導者。地利之助也。先知地利而後可以行軍。以地利行軍。而復取資於鄉導。夫然後可以動無不勝。凡吾所以為此書者。亦重望夫世之先知之也。不先知之。而以惘然無所適從者。任天下之事。舉宗廟社稷之重。一旦束手而畀之他人。此先君子所為憤痛呼號。扼腕以至於死也。予小子既已奉遺命。採舊聞。旁搜記載。規之正史。稍成一定之言。合為一十八部。分為百三十卷。藏之家塾。以俟來者。_
貴州輿圖說貴州通志|ANON|賀編1827|卷七十八兵政九地利上|貴州雖列職方。其先固西南荒徼也。莊蹻之略地。有同假道。唐蒙之持節。大類鑿空。即其後或兼隸。或分隸。享王日至。名位漸加。要亦縻勿絕而已。至於明而符竹始分。迨我　朝而規制乃備。自貴陽而上。若安順。若威甯。為府者三。自貴陽而下。若平越。若都勻。若鎮遠。若思南。若石阡。若思州。若銅仁。若黎平。為府者八。所轄州屬十有二。縣二十有六。褎然與十五國同封而並治。遂為西南一都會焉。於稽其地。銅巖?溪阻其東。赤虺蟒山控其西。盤江關嶺扼其南。西望烏江限其北。懸車束馬。碎踝穿蹄。一以為太行。一以為孟門。行路之難稱天險矣。然險可用不可恃。可用者一夫守之。千人自廢也。不可恃者。廩無隔歲之儲。帑無宿貯之金也。幅非不寥廓。要皆割截補湊而後成。崇岡沓嶂。蟠互而爭雄。卉服椎髻。偪處而肆暴。非無水也。舟楫魚鹽之利不聞。非無土也。金錫絲枲之饒不與。田多石而草易宅。民屢屠而戶久凋。城郭雖在。百堵猶未盡興。學校雖修。絃誦猶未盡溥。備多則兵防難撤。道衢則驛遞難弛。喜則人而怒則獸。官司之法。有時不得行。春苦旱而秋苦霖。補助之術。有所不及濟。是以延袤雖千有餘里。實不及中州一大縣。錙銖絲粟。曾無裨於上供。歲糜金錢數十萬。亦何賴有此黔哉。然而地有所必爭。昔人欲棄之而不可。則以其肘腋咽喉乎四省也。議者欲東割沅靖。西割思田。北割遵義以益之。究亦同於畫餅。比者裁衛併府。又取偏鎮二衛歸於黔。事權一而統制專。披圖啟籙。漸有可觀矣。大抵籌黔者。富養之事難于武備。列其疆域。綜其形勢。備籌邊守土君子講求焉。_
長安地氣|趙翼|賀編1827|卷七十八兵政九地利上|地氣之盛衰。久則必變。唐開元天寶間。地氣自西北轉東北之大變局也。秦中自古為帝王州。周秦西漢遞都之。苻秦姚秦。西魏後周。相間割據。隋文帝遷都於龍首山下。距故城僅二十餘里。仍秦地也。自是混一天下。成大一統。唐因之。至開元天寶。而長安之盛極矣。盛極必衰。理固然也。是時地氣將自西趨東北。故突生安史以兆其端。自後河朔三鎮。名雖屬唐。僅同化外?縻。不復能臂指相使。蓋東北之氣將興。西方之氣已不能包舉而收攝之也。東北之氣。始興而未盛。故雖不為西所制。尚不能制西。西之氣漸衰而未竭。故雖不能制東北。尚不為東北所制。而無如氣已日薄一日。帝居遂不能安。於是元宗避祿山。有成都之行。代宗避吐蕃。有陝州之行。德宗避涇師。有奉天梁洋之行。地之?臲不安。知氣之消耗漸散。迨僖宗走成都。走興元。走鳳翔。昭宗走莎城。走華州。又被?於鳳翔。被遷於洛。而長安自此夷為郡縣矣。當長安夷為郡縣之時。契丹安巴堅已起于遼。__此正地氣自西趨東北之消息。特以氣雖東北趨。而尚未盡結。故僅有幽薊而不能統一中原。而氣之東北趨者。則有洛陽汴梁為之迤邐潛引。如堪輿家所謂過峽者。至一二百年。而東北之氣積而益固。於是金源遂有天下之半。元明遂有天下之全。至我　朝不惟有天下之全。且又擴西北塞外數萬里。皆控制于東北。此王氣全結于東北之明證也。而抑知轉移關鍵乃在開元天寶時哉。今就唐書所載。開寶以後。長安景象。日漸衰耗之處。撮而?之。可以驗地氣之變也。__唐人詩。所?長安都會之繁盛。宮闕之壯麗。以及韋曲鶯花曲江亭館廣運潭之奇寶異錦華清宮之香車寶馬。至天寶而極矣。安祿山兵陷長安。宮殿未損。收京時。戰於香積寺。賊將張通儒守長安。聞敗即遁。未暇焚剽。惟太廟為賊所焚故肅宗入京作九廟神主告享于長樂殿都會之雄麗如故也。代宗時。吐蕃所燔。惟衢衖廬舍。而宮殿仍舊。朱泚之亂。李晟收京時。諸將請先拔外城。然後北清宮闕。晟曰。若收坊市。地隘人囂。非計也。賊兵皆在苑中。自苑擊之。賊走不暇。則宮闕保安。乃自光泰門入。泚果遁去。遠方居人。至有越宿始知者。則并坊市亦無恙矣。故晟表有云。鐘?不驚。廟貌如故。?地運尚有百餘年。故不至一旦盡掃也。黃巢之亂。九衢三內。宮室尚宛然。自諸道勤王兵破賊後。入城爭貨相攻。縱火焚掠。市肆十去六七。大內惟含元殿獨存。此外惟西內南內及光啟宮而已。僖宗在蜀。詔京兆尹王徽修復。徽稍稍完聚。及奉表請帝還。其表有云。初議修崇。未全壯麗。則非復舊時景象可知也。及昭宗時。因王重榮李克用沙苑之戰。田令孜?帝出奔。焚坊市。并火宮城。僅存昭陽蓬萊二宮。還京後。坐席未暖。又因李茂貞之逼。奔華州。岐軍入京。宮室廛閭。鞠為灰燼。自中和以來。王徽葺搆之功。至是又掃地而盡。於是長安王氣衰歇無餘矣。見李晟王徽田令孜及黃巢等傳_
陝甘資政錄諸山總序|戴祖啟|賀編1827|卷七十八兵政九地利上|陝西甘肅之山。遠自?嶺于闐而東分為兩支。其北支自肅州崑崙山。東踰嘉峪關。逕肅州甘州。南為祁連山。東逕永昌。南為雪山。又東逕涼州。南為姑臧。南山亙數郡。延袤千餘里。皆一山也。山脈起伏。東抵中衛之沙山。又東結為黑山。而迄于黃河。其脈未盡。復東出而為南北二支。其一支東北出為賀蘭山。遙掖黃河北行。逕靈州甯朔甯夏之西北抵平羅北三百里為黑山。陝甘之境盡矣。又北出逕古定襄。迤東抵高闕。又東而為陰山。陰山以東。綿亙萬里。極于遼海。天所以限中外也。其一支東南出為橋山。逕慶陽之東。鄜州延安之西。南盡三水之分水嶺。北盡葭州艾高坪。綿亙八九百里。東北抵河。陝甘之境盡矣。祁連從關外。自西而東。自古界劃羌胡。甘涼河湟之阨塞也。賀蘭自南而北。循河西出塞垣。其山後則諸夷出沒之藪也。橋山自西南抵東北。起于西河之東。而竟于東河之西。此三山者。不見于禹貢。惟合?為祁連北出之支山。而弱水出于窮石。窮石亦祁連之麓也。此陝甘北支諸山之大略也。其南支。自大積石而東至西傾。又東北至于鳥鼠。又東南至于朱圉。又東而為隴為汧為吳嶽。汧隴。據秦甯鳳漢之會。當陝甘兩省之交。實南支之統會也。自是而東。亦分南北二支。其一支東北出踰鳳翔。而為岐山。又東北為乾州之梁山。又東至醴泉為九八。又東北至?化為甘泉。又東北為嵯。又東為富平之荊山。其尾為朝?。迄于河。此秦晉之要塞也。陝甘之境盡矣。溯河北上。又起而為韓城之梁山。為龍門與河東壺口雷首諸山。脈絡?通。形勢相倚。此禹貢所謂導汧及岐。至于荊山。逾于河。又所謂既載壺口。治梁及岐者也。凡此諸山。皆在渭北。並渭東行。關中人統謂之北山。其一支東南出踰寶雞。而為太白山。又東為終南秦嶺。又東為驪山。其陽為藍田山。又東為少華。又東為太華。其陽為雒南之熊耳。熊耳南出為商山。商山東為武關。太華之東為潼關。皆阨塞也。又東迄于河。陝甘之境盡矣。凡此諸山。皆在渭南。亦並渭東行。關中人統謂之南山。自西傾至太華。二千餘里。東西相望。南北地道相準。禹貢所謂西傾朱圉鳥鼠。至于太華者也。荊山之脈。逾河而為雷首。華山之脈。亦逾河而為雷首。雷首者。又此南北兩支之再會。其下則禹貢所謂底柱析城。至于王屋。太行恒山。至于碣石。入于海。古謂之天下之脊也。汧隴之支。又南出而為甯羌之嶓冢。循漢而東。為大巴山。此南支之別出者也。巴山之南。接四川之小巴山。陝甘之境盡矣。此陝甘南支諸山之大略也。由此觀之。甘涼之山以百數。祁連為之宗。靈朔近塞之山以百數。賀蘭為之宗。鄜延慶之間山以百數。橋山為之宗。岷洮之山以百數。西傾為之宗。秦鳳之間山以百數。汧隴吳嶽為之宗。鳳邠之山以百數。岐梁為之宗。渭陽之山以百數。九八?嶭為之宗。同華之山以百數。荊梁為之宗。關中之南其山以百數。太白終南為之宗。商洛之山以百數。太少二華為之宗。褒河之山以百數。嶓冢為之宗。漢濱之山以百數。大巴山為之宗。夫散而難稽者形也。遠而可會者脈也。伏而不可見者山之脈也。顯而可循者水之流也。今但主黃河渭漢三大川。自西河以西標祁連。賀蘭以東標橋山。河之上流標西傾。其下流標荊梁龍門。渭之源漂鳥鼠。渭之上流標汧隴吳嶽。渭之北標九八甘泉嵯哦。渭之南標太白終南少華太華。漢之源標嶓冢。漢之上流標大巴山。自餘重峰疊嶺。名不可紀。數不能終者。非此諸山之龍。即諸山之麓。否則其別支也。其脈雖不可盡考。各從其相近之郡縣。而附錄焉。觀吾書者。縱橫數千里之間。山河阨塞。碁布星置。亦可以瞭然如指諸掌矣。_
五形|唐甄|賀編1827|卷七十六兵政七兵法上|雞之鬥者。兩距相拒。不知其他。狗之鬥者。兩牙相齧。不知其他。吾笑拙兵之智類雞狗也。正道之上。我之所往。敵之所來。我之所爭。敵之所禦。不可以就功。善用兵者。不出所當出。出所不當出。無屯之谷。無候之徑。無城之地。可以利趨。能趨之者勝。必攻之地常固。必攻之城常堅。必攻之時常警。不可以就功。善用兵者。不攻所當攻。攻所不當攻。欲取其東。必擊其西。彼必不舍西而備東。欲取其後。必擊其前。彼必不舍前而備後。此人情所不虞也。能誤之者勝。萬人為軍。不過萬人。五萬人為軍。不過五萬人。十萬人為軍。不過十萬人。我有此眾。敵亦有此眾。不可以就功。善用兵者。不專主乎一軍。正兵之外有兵。無兵之處皆兵。有游兵以擾之。有綴兵以牽之。有形兵以疑其目。有聲兵以疑其耳。所以撓其勢也。能撓之者勝。此三奇者。必勝之兵也。少可勝眾。弱可勝強。昔者唐子試於蜀。同舍生九人。有饋筩酒者。五人者據之。四人者弱。爭之不得也。乃擇奴之捷者。教之曰。我譟而入。彼必舍甕禦我。汝疾入取之。於是聲譟而攻堂之左。彼果悉眾禦我於左。五人者勝。而反飲。已亡其酒矣。善用兵者。如唐子之取筩酒。可謂智矣。鼠之出也。左顧者三。右顧者再。進寸而反者三。進尺而反者再。吾笑拙兵之智類出穴之鼠也。人之情始則驚。久則定。驚者可撓。定者不可犯。善用兵者乘驚為先。敵之方驚。千里非遠重關非阻。百萬非眾。人懷乾麵。馬囊蒸菽。倍道而進。兼夜而趨。如飄風。如疾雷。當是之時。敵之主臣失措。人民逃散。將士無固志。乘其一而九自潰。乘其東而西自潰。乘其南而北自潰。兵刃未加。已壞裂而不可收矣。凡用兵之道。莫神於得機。離朱之未燭。孟賁之甘枕。此機之時也。伺射驚隼。伺射突兔。先後不容瞬。遠近之不容分。此用機之形也。機者。一日不再。一月不再。一年不再。十年不再。百年不再。是故智者惜之。古之能者。陰謀十年。不十年也。轉戰千里。不千里也。時當食時。投箸而起。食畢則失。時當臥時。披衣而起。結襪則失。時當進時。棄家而進。反顧則失。不得機者。雖有智主良將。如利劍之擊空。雖有累世之重。百萬之眾。如巨人之痿處。雖有屢戰屢勝之利。如刺虎而傷其皮毛。機者。天人之會。成敗之決也。唐子之少也。從舅飲酒。坐有壯士秦斯。力舉千斤。戰必陷陣。常獨行山澤間。手格執杖者數十人。舅指一客獻之曰。客雖嬴也。然好拳技。嘗欲勝君。君其較之。斯笑曰來。遂舍?離席。方顧左右語。而未立定也。客遽前擊之。觸手而倒。坐客皆大笑。夫以客當斯。雖百不敵也。然能勝之者。乘其未定也。善用兵者。如客之擊秦。斯可謂智矣。取鷹者。設機擊雞。鷹見雞而不見機。以縶其爪吾笑拙兵之智類飢鷹也。諜者。軍之耳也。有以諜勝。亦有以諜敗。敵有愚將。可專任諜。敵有智將。不可專任諜。我有巧諜。彼乃故表其形故聲其令故洩其隱以誘我。吾聞之。善用諜者。用敵人之諜。不可不察也。古之兵法。__曰置之死地而後生。彼設為死形以堅眾心。非死地也。若夫糧食不繼。後軍無援。進不可戰。退不可歸。彼壯我竭。彼明我迷。此真死地也。雖太公穰苴。不能出兵之大忌也。知敵之情者。重險如門庭。不知敵之情者。目前如萬里。笮渡之國。索登之山。我能取之。不困其險。不中其譎者。非有他巧。知敵之情也。昔者秦王好獵而擾民。下令獵於北郊。前日。民皆徙避之。有韓生者止之曰。王之愛子。病三日矣。王心憂之。必不出。已而果然。或問之曰。吾宿衛王宮。且不知王之愛子病也。子何以知之。韓生曰。吾聞王之愛子。好紙鳶。吾登邱而望王宮之上。三日不見紙鳶矣。是以知之。天下之物。見形可以測微。智者決之。拙者疑焉。料敵者如韓生之料秦王。可謂智矣。江上之嫗。鬻績而得錢。虛則開篋。實則謹鑰。善竊者因以為候。吾笑拙兵之智類江上之嫗也。__昔者唐子之大父郎中。好奇謀而善用兵。當是之時。張獻忠數十萬之眾。三道趨成都。屠梁萬。將道達而西。達之守號稱萬人。實不甲之卒。不滿千人。其守將欲棄城而走。郎中曰。父殯將焚。城郭流血。吾不可以獨免。吾請先死之。父兄子弟皆哭。有少者曰。敢問死之何道也。郎中曰。寇心爭利大都。其行甚疾。奚用以小邑緩其行。是可以疑之。使之他道去也。寇去吾及暇以修備。禦之易矣。乃率其私卒之敢死者數百人。踰斗蹬而上。伏於翳隘。賊之前軍。笑歌徐過。大呼突擊之。斬首數十。賊驚敗退。生縱一人使告曰。吾之大軍。盡出南門陣矣。我守隘者也。賊能戰。我其退而待賊。與之決死平沙之上。於是賊果疑之。從他道去矣。郎中乃發其藏。有穀萬斛。火穀五千。麥如之。桐膏千籮。蠟千斤。繭絲千兩。招士修具。三旬而備。寇反。城不可附矣。其後三攻三郤之。城無墮堞焉。當是之時。非專攻之兵。道過之兵也。弱則拔之而行。強則舍之而去。是故輕敵示銳。趣進示強。犯勁敵以爭小邑。而後大都之利。彼必不為。此郎中之成其算者也。山能顯而不能隱。淵能隱而不能顯。龍能變而不能常。虎能威而不能變。__善用兵者兼山淵龍虎之用。即顯即隱。即常即變。使敵莫知所從。莫知所避。斯為神矣。貴人之處。衛生常謹。古諺云。家累千金者。坐不垂堂。恐其傷肢體也。吾笑拙將之智類貴人之處也。夫兵者。死門也。不可以生心處之。有自完之心者必亡。為退休之計者必破。欲保妻子。妻子必虜。欲全家室。家室必滅。善用兵者。有進無退。雖退所以成進。有先無後。雖後所以成先。有速無遲。雖遲所以成速。有戰無守。雖守所以成戰。有全無半。雖半所以成全。邳兵圍三盜。立弰如林。几櫝充閈。盜斬圍而出。以彼千百之眾。其智其力。豈不三盜若也。而不能禽者。趨生者怯。趨死者勇也。人之常情。棘迫膚則失色。砭觸趾則失聲。一旦臨死莫逃。忿發氣生。心無家室。目無鋒刃。鬼神避之。金石開之。何戰不克。何攻不敢。故夫以能死之將。驅能死之眾。如椎椎剡。鮮不破矣。__　魏叔子初見此文而賞之及叔子卒唐子陳五形篇于几而祭之曰從叔子所愛也。_
兵法百言上|揭暄|賀編1827|卷七十六兵政七兵法上|　智篇_先　兵有先天。有先機。有先手。有先聲。師之所動。能使敵謀沮者先聲也。居人己之所並爭。而輒蚤一籌者。先手也。不倚薄擊決利。而能預算必勝者。先機也。於無爭止爭。以不戰弭戰。當未然而寢消之者。先天也。先為最。先天之用尤最。能用先者。能道全經矣。__機　勢之維繫為機。事之轉變為機。物之要害為機。時之湊合為機。有目前為機。轉盼即非機者。有乘之則為機。失之即無機者。謀之宜深。藏之宜密。定於識。利於決。__勢　善兵者務度勢。處乎一隅。而天下搖搖。莫有定居者。制其上也。以少邀眾。而堅銳沮避。莫敢與爭者。扼其重也。破一營而眾營皆解。克一處而諸處悉靡者。撤其恃也陣不俟交合。馬未及鞭弭。望旌旗而踉蹌奔北者。摧其氣也。能相地勢。能立軍勢。善之以技。戰無不利。__識　聽金鼓觀行列而識才。以北誘以利餌而識情。撼而驚之擾而拂之而識度。察於事也。念之所起。我悉覺之。計之所貽。我悉洞之。智而能掩。巧而能伏。我悉灼之。灼於意也。若夫意所未起。而預擬盡變。先心敵心以知敵。敵後我意而意我。則謀而必投也。觀容者彰知微見察隱也觀意者視無形聽無聲也觀至無意并形聲而俱無以此言識豈云凡詣__測　兩將初遇。必有所試。兩將相持。必有所測。測於敵者避實而擊疏。測於敵之測我者。示短以致長。測蹈於虛。反為敵詭。必一測而兩備之虞乎。不虞全術也。勝道也。李光弼短於野戰故陳兵於野料史思明知其短而必襲因降二將測敵測我也劉裕伐蜀曰先從內水此當出外水敵料其奇必出內水今以內水為誘竟出外水一測而兩備也__爭　戰者。爭事也。兵爭交。將爭謀。將將爭機。夫人而知之。不爭力而爭心。不爭人而爭己。夫人而知之。不爭事而爭道。不爭功而爭無功。無功之功乃為至功。不爭之爭乃為善爭。__讀　論事。古不如今。事多則法數。時移則理遷。故善讀千古兵言者。不宜知拘。妄過知謬。未備識缺。幻杳索實。浮張必斥。成套務脫。忌而或行。戒而或出。審疏致密。繇偏達全。反出見奇。化執為圓。人泥法而我鑄法。人法法而我著法。善兵者神明其法。霍去病不學古法張巡以己意行軍岳武穆運用之妙存乎一心此皆神明其法也趙括徒讀房琯車敗執一窮寇勿追之說而令蔓延豈非泥法為之蠹哉__造　勘性命以通兵元。探古史以核兵跡。窮象數以徹兵徵。涉時務以達兵政。考器具以策兵物。靜則設無形事而作謀。出則探素所懷而經天下。__巧　事有不可以徑成者必以巧。況行師乎。制敵一短。破敵百長。因我一長。救我百短。是謂因制之巧。示弱使忽。交納使慢。習處使安。屢嘗使玩。時出使耗。虛驚使防。挑罵使怒。是謂愚侮之巧。棄勝就敗。棄瑕蹈堅。以鈍取利。以退得前。是謂曲入之巧。強者益之張。生者寘諸亡。勝而弗有。靡而不當。是謂反出之巧。__謀　兵無謀不戰。謀當底於善。事各具善機也。時各載善局也。隨事因時。謀及其善而止。古畫三策上為善。有用其中而善者。有出其下而善者。有兩從之而善者。井有處敗而得善者。智不備於一人。謀必參諸群士。善為事極。謀附於善為謀極。深事深謀。無難而易。淺事淺謀。無過而失也。薛公策黥布司馬懿策公孫淵于謹策蕭繹皆三策而俱出下以敗不能謀也公孫五樓策慕容超李密策楊元感知上中為勝著而又出下以敗能謀不能用也張璫策拒奴龐統策入蜀從中取勝能謀而能用也韋孝寬策齊不檄上中而處下坐勝能謀而不必用也唐高取隋留諸將圍河東自引兵西兩謀而兩用也成祖三策吳傑誘之出下文成三策宸濠迫之出下又奇謀而奇用也知此可以言謀__計　計有可制愚。不可制智。有可制智。不可制愚。一以計為計。一以不計為計也。惟計之用。智愚並制。假智者而愚。即以愚施。愚者而智。即以智投。每過乎敵所見。反乎敵所疑。則計蔑不成矣。故計必因人而設。__生　善計者因敵而生。因己而生。因古而生。因書而生。因天時地利事物而生。對法而生。反勘而生。陡設者無也。象情者有也。皆生也。__變　事幻於不定。亦幻於有定。以常行者而變之。復以常變者而變之。變乃無窮。可行則再再即變。以其擬變而不變也。不可行則變變即再。以其識變而復變也。如萬雲一氣。千波一浪。是此也。非此也。__纍　我可以此制人。即思人可以此制我。而設一防。我可以此防人之制。人即可以此防我之制。而思一破人之防。我破彼防。彼破我防。而又設一破彼之破。彼即能破。復設一破乎。其所破之破。所跛之破既破。而又能固我所破以塞彼破。而申我破。究不為其所破。遞法以生。踵事而進。深乎深乎。__轉　守者一。足敵攻之十。此恒論也。能行轉法則其勢倍反。我以十攻一。苟能轉之。則彼仍其一。而我十其十。是以百而擊一。我以十攻十。苟能轉之。則我仍其十。而彼縮其九。是以十而擊一。我以一攻十。苟能轉之。則敵止當一。而我可敵十。是以一而擊一。故善用兵者。能變主客之形。移多寡之數。翻勞逸之機。遷利害之勢。授順逆之狀。反驕厲之情。轉乎形並轉乎心。以艱者危者予人。易者善者全身。轉之至者也。__活　活有數端。可以久可以暫者。活於時也。可以進可以退者。活於地也。可以往可以來則活於路。可以磔音剔礙機者可以轉則活於機。兵必活而後動。計必活而後行。雖然活中務嚴。嚴處尋活。無留接是為孤軍。無後著是云窮策。韓信背水陣得生者全在拔幟活著若馬謖則一味置之死地如火投水安有生理噫不可謂孫子之書不誤人__疑　兵詭必疑。虛疑必敗。__誤　克敵之要。非徒以力制。乃以術誤之也。或用我誤法以誤之。或因其自誤而誤之。誤其恃。誤其利。誤其拙。誤其智。亦誤其變。虛挑實取。彼悟而我使誤。彼誤而我能悟。故善兵者誤人。不為人誤。多方以誤之試問其所誤者何如將所誤者何許事誤利恃智變乃為侮巧於能　廢其農桑高熲聲言誤陳使疲奔命巫臣教吳誤楚知處緩而賊不集曹翰巧於誤人留弱卒而走池州常遇春悟人誤而因以破人也若夫誤人利人則非善矣__拙　遇強敵而或堅壁。或退守。時宜拙也。敵有勝名。於戰無損。則侮言可納。兵加可避。計來可受。凡此皆可拙而拙也。甚至敵無奇謀。我有樸慮。敵本雌伏。我以勁待。凡此皆不必拙。而拙無失也。甯使我有虛防。無使彼得實嘗。歷觀古昔。竟有以一拙敗名將而成全功者。善用其怯也。呂后納匈奴之悖仲達歛軍依險子房勸帝就封趙與魏撤守令朝廷空取堂陽俱如此術__預　凡事以未意而及者。則心必駭。心駭則猝不能謀。敗徵也。則必敵襲何以應。敵衝何以拒。兩截何以分。四來何以戰。凡艱危險難之事。必預籌而分布之務。有一定之法。并計不定之法。而後心安氣定。適值不驚。累中無危。古人行師。經險出難。安行無慮。非必有奇異之智。預而已。__疊　大凡用計者。非一計之可孤行。必有數計以勷之也。以數計勷一計。由千百計練數計。故善用兵者行計務實施。運巧必防損。立謀慮中變。命將杜違制。此策阻而彼策生。一端致而數端起。前未行而後復具。百計疊出。算無遺策。雖智將強敵。可立制也。纍字縱言之計上生計也此篇橫言之計中用計也__周　攄思於不慮。作法於無防。敵大勿畏。敵小勿欺。計周靡恃為周之至。__謹　用兵者無時非危。故無時不謹。入軍如有偵。出境儼臨交。獲取驗無害。遇阻必索奸。敵來慮有謀。我出必豫計。慎以行師。至道也。前言周於事物此言謹於動靜　華元登子反之床滿寵入徐晃之幃漢高祖馳信耳之壁只是不謹明乎可以入者可以殺也來歙岑彭之事可不鑒哉__知　一曰通。二曰諜。三曰偵。四曰鄉。通知敵之計謀。諜知敵之虛實。偵知敵之動靜出沒。鄉知山川蓊蘙。里道迂迴。地勢險易。知計謀則知所破。知虛實則知所擊。知動靜出沒則知所乘。知山川道里地勢則知所行。通諜恒入敵壘必數用而交發交發不交知以杜敵詭以虞反倍敵有通諜為詐事以識之或恩結而賺其情或反其計謀以觀其報報而敵應旋復顛倒用之報而我不應敵必疑之此善於用知深於迷敵之知也　孝寬以金帛啗齊人遙通書疏故齊人動靜朝廷皆先知卒以敗齊郭逵得蠻所親信為鄉導諸隘悉平孟珙得降將劉儀通九砦虛實因敗武仙李愬擒李祐使將騎兵為前導擒元濟戚定遠設偵法重刑厚賞遣親兵能卒率鄉導追隨賊所凡賊之動靜地利畢報賊一動舉有報踰一時又有報其分合多寡出入向往舉皆洞悉地則泥塑筆繪分別路徑使眾皆了然乃指授方略而進恐有偏聽之弊則偵者用多恐有奸偽之變則親者相問恐有愚昧之疏則選能者__間　間者胠敵心腹。殺敵愛將。而亂敵計謀者也。其法則有生有死。有書有文。有言有謠。用歌用賂。用物用爵。用敵用鄉。用友用女。用恩用威。劉琨散晉人李靖離可汗衛瓘孤二虜縱諜往返生間也酈食其說齊唐儉入突厥劉錡使曹成墮馬陽明有捨命士不俟歸報死間也馮異遺李軼簡曹操與韓遂書王守仁發宸濠箋韋孝寬仿道常筆胡宗憲詐葉麻書箕鼓篇簡書間也种世衡越境而祭野利兄弟焚不竟而還親其所信侮智筆端文間也起之走頗單之胠毅言間也百升飛上不扶自植盲公老母倡為符讖謠間也四面楚聲八千皆敵劉琨長嘯石勒兵解歌間也賈詡結楊松胡宗憲交徐海捐金行餌賂間也進草具胠增懸圖像沒仁肇胡?受脫脫不花之獻用拒用納物間也李光弼重待日越寵把漢那結官賜黃衣大紅蟒顯而榮之爵間也李寵陰厚淮諜武穆冒認張斌靖難厚賚獲卒使之反報敵間也蔣幹之詣周瑜李達之撫境外通其里故鄉間也激儀入秦良要項伯友間也進妹於嚭儀結鄭袖孟嘗獻裘秦姬酬言閫席女間也郭元振通吐蕃李愬降屠家令推誠布惠恩間也李雄鞭秦种世衡拷僧苦肉建功威間也__祕　一人之事。不洩於二人。明日所行。不洩於今日。細而推之。慎不間髮。祕於事會。恐洩於語言。祕於語言。恐洩於容貌。祕於容貌。恐洩於神情。祕於神情。恐洩於夢寐。有行而隱其端。有用而絕其口。然可言者。亦不妨先露以示信。推誠有素。不祕所以為祕地也。智部而終於祕見凡謀必祕而後可成也然事事祕則計未就而人先疑反為敗局兵詭道推誠又是根底__按誤下尚有左字一篇原本佚去又讀下有言字一篇今刪__兵法百言中　_揭暄__　法篇_興　凡興師。必分大勢之先後緩急以定事。酌彼己之情形利害以施法。期於守己而制人。或嚴外以衛內。或固本以擴基。或翦羽以孤勢。或擒首以散餘。或攻強以震弱。或拒或交。或勦或撫。或圍或守。或遠或近。或兩者而兼行。或專力一法。條而審之。參而酌之。決而定之。而又能委曲推行。游移待變。則轉戰而前。可大勝也。__任　上御則掣。下抗則輕。故將以專制而成。分制而異。三之則委。四之五之則擾而拂。毋有監。監必相左也。毋或觀。觀必妄聞也。毋聽讒。讒非忌即間也。故大將在外。有不俟奏請。贈賞誅討。相機以為進止。將制其將。不以上制將。善將將者。擇人專厥任而已矣。陳湯發十五國師討郅支馮奉世發南道諸國伐莎車矯詔也李典擊高藩於水營李繼隆擊契丹於唐河不從詔也李牧斬代將趙?李光弼斬侍中崔眾逆詔命也司馬懿亟進上庸劉牢之拜表即行李繼隆討繼遷李文忠援大同不俟進止也莊賈監而穰苴有下漏之謀魚朝恩觀而九節度有相州之敗邊令誠讒而高仙芝封常清有潼關之誅則任不終之利害豈待言哉__將　有儒將。有勇將。有敢將。有巧將。有藝將。儒將智。勇將戰。敢將膽。巧將制。藝將能。兼無不神。備無不利。__輯　輯睦者。治安之大較。睦於國。兵鮮作。睦於境。燧無驚。不得已而治軍。則尤貴睦。君臣睦而後任專。將相睦而後功就。將士睦而後功賞相推。危難相援。是輯睦者治國行軍不易之善道也。魯以弦歌之聲死守一土睦於國也羊祜陸抗使命常通更相饋問睦於境也文侯之於樂羊謗書盈篋用拔中山君臣睦也藺廉能合而郤秦平勃深結以振漢將相睦也李典釋恨而與張遼拒權韋睿讓功反盧作塞輯三太守自為搏戰將士睦也若懷陝三鎮民變吳楚爭桑挑釁甘茂指息壤之盟朱仙奉金牌之撤橫海致殺帥之禍欲以成功可得哉__材　王者有股肱耳目。大將有羽翼贊勷。故師之用材。等於朝廷。有智士。若參謀。亦贊畫。謀主。任帷幄而決軍機。動必咨詢有勇士。若驍將。亦健將。亦猛將。亦梟將。主決戰而備衝突。率眾當先。有親士。若私將。若手將。若幄將。若牙將。主左右宿衛。宣令握機。有識士。曉陣宜。知變化。望景氣。測雲物。驗風雨。悉地域。灼敵情。知微察隱。司一軍進止。有文士。窮今古。繹理原。秉儀節。哆談求。搆箋檄。露疏典。亮詞章。有術士。精時日。相陰陽。探算卜。操迴返。煉鴆餌。使權宜可否。利己損敵。有數士。審國運。逆利阨。射襲伏。籌餉茭。紀物用。錄勳酬。籍卒伍。丈經率。能除算多寡。有技士劍客。?死士。輕盜劫。襲通說。辨間諜譎。俾出入敵壘。相機投巧。有藝士。度材器。規溝壑。葺損窳。創神異。顛大小。促遠近。更上下。翻重輕。仿古標新。端簡飭兵物。以全攻守。外此則有別材。若戲若舞。若笑若罵。若歌若鳴。若魆若擲。若躍若飛。若圖畫。若烹飲。若染塗。若假物。若急足善行。總不可以悉名。然皆技能也。足給務理紛者也。必精選厚別。各善其所司。使事無不宜之人。軍無不理之事。至於獻謀陳策。則罔擇人。偶然之見。一得之長。雖一卒徒。必亟上推。言有進而無拒。雖不善不加罰。則英雄悉致。此羽林列曜之象也。__能　天之生人。氣聚中虛則智。氣散四肢則樸。樸者多力。智者多弱。智勇兼者。世不可數。故能過百人長百人。能過千人長千人。越千則成軍矣。能應一面之機。能當一面之鋒。乃足以長軍。軍有時而孤。遣將必求可獨任。故善用才者。偏裨皆大將也。__鋒　自天地風雲龍虎鳥蛇而外。更立九軍。所以厚別分值為陣之鋒。一曰親軍。乃里壯家丁。護衛大將者也。一曰憤軍。乃復仇贖法。願驅前列者也。一曰水軍。能出沒波濤。覆舟盜楫。一曰火軍。能飛鏢滾雷。遠致敵陣。一曰弓弩軍。能伏窩挽弦。萬羽齊發。制敵百步之外。一曰衝軍。力撼山岳。氣叱旌旗。於以陷大陣。禽強寇。一曰騎軍。驍剽異倫。飛馳兩陣之間。追擊遠絕之地。一曰車軍。材力敏捷。進犯矢石。退遏奔騎。使敵不得突。一曰遊軍。巡視機警。便宜護應。三軍舉動皆繫之。而中有猱升狼下蛇行鼠伏縋險通邃踰城穿幕之屬。九者親遊護於中軍。餘每分列八隅。隅則各禦。合前並出。可伸可縮。使一陣之間。血脈連絡。惟藉此為貫通也。__結　三軍眾矣。能使一於吾者。唯協其好以結之而已。智者展之。勇者任之。有欲者遂之。不屈者植之。洩其憤惋。復其仇。見瘡痍如身受。行罪戮如不忍。有功者雖小必錄。得力者賜予非常。所獲則均。從役厚恤。撫眾推誠。克敵寡殺。誠若是。豈惟三軍應麾而轉。天下皆望羽至矣。李孝恭縱俘行檄李晟錄廁養馬燧披心示廷光种世衡抵帳勞奴訛出姬贈慕恩郭逵以舊紫囊示其臻結敵也吳起吮疽孟珙均賞唐太宗掩死亡楊行密贍從軍之家劉基傾庫開誠自結也秦繆食馬賜酒旋獲晉侯中山君以一壺飧獲二死士楚莊絕纓蔣雄後解其圍孔融饋粟史慈出之於難結孚人心而收益者比比也__馭　兵非善事。所利之才。即所害之才。武者必殺。勇者必很。智者必詐。謀者必忍。兵不能遺武勇智謀之人。即不能遺很殺詐忍之人。故善馭者。使其能而去其凶。收其益而杜其損。則天下無非其才也。仇可招也。寇可撫也。盜賊可舉。而果敢輕法。迻敵遠人。皆可使也。韓信用李左車仇也韓世忠用曹成寇也虞詡三科募士盜賊輕法者也漢武用金日磾唐高祖用屈突通太宗用阿史那社爾明皇用哥舒翰宣帝用金忠烈祖用漢老迻敵遠人也__練　意起而力委謝者。氣衰也。力餘而心畏沮者。膽喪也。氣衰膽喪。智勇竭而不可用。故貴立勢以練氣。經勝以練膽。布心以練情。一教以練陣藝。負於高固制乎遠地則氣生先之以選鋒發之以奇策則膽壯常其法度標其意旨重其撫循則情孚__勵　勵士之道。不恃乎法。名加則剛勇者奮。利誘則忍毅者奮。迫之以勢。陷之以危。詭之以術。則柔弱者亦奮。將能恩威畢協。所策皆獲。則三軍之士。彪飛龍蹲。遇敵可克。而又立勢佐威。盈節護氣。雖北不損其銳。雖危不震其心。則又無人無時而不可奮也。常遇春撫王弼背而破吳李文忠言破賊則富而眾擊?安李光弼促廷玉頭而史思明敗凡此皆勵士法也__勒　勒馬者必以羈靮。勒兵者必以法令。故勝天下者不弛法。然恩重乃可以施罰。罰行而後威濟。是以善用兵者。準得失為功罪。詳鬥奔以恤傷。戮一人而人皆威。誅怯斬敗而士益奮。止如嶽。動如崩。使士不敢輕其法。故有勝無敗。穰苴立表斬莊賈勒後至者祭遵格殺舍中兒勒犯法者呂蒙泣斬里卒勒取物者李光弼斬崔眾以勒逗留狄青斬陳曙以勒潰師馬燧得鹵旗章殺給役能以法勒敵也孔明街亭自貶是以法自勒也__恤　天之生才甚難。智謀之士。負其質而不見用。將投敵而我抗。為將者虛懷咨訪。毋使不偶。此恤士之一。介冑之士。披霜宿野。饑搏風戰。傷於體而不言苦。經於難而不敢告勞。故善用兵者。不使陷於敵。與擅肆戮。此恤士之二。__銳　養威貴素。觀變貴謀。兩軍相薄。一呼而奪其氣者。惟銳而已矣。眾不敢發而發之者。銳也。敵眾鋒來。以寡赴之者。銳也。出沒敵中。往來沖擊者銳也。為驍為健為勇鷙猛烈者。將銳也。如風如雨如山崩岳搖者。軍銳也。將突而進。軍湧而衝者。軍將皆銳也。徒銳者蹶。不銳者衰。智而能周。發而能收。則銳不窮。銳用鋒芒非專恃強力故曰養曰謀前乎銳而籌曰周曰收後乎銳而進__糧　籌糧之法。大約歲計者宜屯。月計者宜運。日計者宜流。給行千里則運流兼。轉徙無常則運流兼。迫急不及鐺釜則用乾餱。若夫因糧於敵。與無而示有。虛而示盈。運斷圍久。索百物為飼者。間可救一時。非可常恃。食者民之天。兵之命。必謀之者不竭。運之者必繼。護之者惟周。用之者常節。__行　行險有伏。可慮濟川。惟決是憂。晝起恐其暴來。夜止虞其虛擾。易斷截者貫聯。難疾速者捲進。一節不防。則失在疏。先繪其地形。以觀大勢。復尋土著。以為前導。一藪一澗。必盡知之。而後可以行軍。唐宋璟以儒者號為知兵自碣石踰四鎮其間地幾萬里山川夷險阻障皆能言之故行師未嘗敗行軍行地行軍行智惟能行地而後可以行智也__移　軍無定居。亦無定去。但相機宜。春宜草木。枯燥則移。夏宜泉澤。雨濡則移。伏於林翳。風甚則移。有便則投。可虞則移。有利則止。無獲則移。敵脆則止。敵堅則移。此強彼弱則移。此緩彼急則移。此難彼易則移。__住　凡住軍必後高前下。向陽背陰。養生處實。水火無慮。運接不阻。進可以戰。退可以守。草澤流泉。通達樵牧。此可住之地也。然物數不全。方域各異。故暫止。惟擇軍宜久。拒必任地勢。凡不可住者十有餘障塞恐潛襲水衝恐漲決無水恐渴飲死水恐痿氣水源在敵恐流毒沙堤恐水潰地淖恐傾圯漫城恐敵四來通衢恐敵夾至無出路恐難進戰無退步恐難委脫無雜路恐難運接難偵望出奇孤峰絕谷恐敵困阨四聳恐敵環促重嵐疊溪恐難上下往返枯木乾草恐有焚燬無蔬草恐士馬乏食卑濕恐生疾病四虛恐多驚擾山高勢下土平不實恐有蛟龍邃而中空新舊土錯急以物概恐有伏雷地軍也__趨　師貴徐行。以養力也。惟乘人不備。及利於急擊。當倍道以趨。晝趨則偃旗息鼓。夜趨則捲甲銜枚。趨一日者力疲。經晝夜者神憊。一日以趨。兼百數十里。晝夜以趨。兼二三百里。兼近者絕不成行。軍難畢至。兼遠者棄大軍而進。故眾師遠乎其後也。人不及食。馬不及息。勞而寡及。非恃戰之精堅。敵之摧喪。與地形山川之洞悉。敢出於此乎。故非全利而遠害。慎勿以趨為倖也。__地　凡進師克敵。必先相敵地之形勢。十里有十里之形勢。百里有百里之形勢。千里數千里。各有形勢。即數里之間。一營一陣。亦有形勢。一形勢。必有吭有背有左夾右夾有根基要害。而所恃者。必恃山恃水恃城恃壁恃關隘險阻。草木蓊翳。道路錯雜。克敵者必審其何路可進。何處可攻。何地可戰。何虛可襲。何山可伏。何徑可透。何險可據。利騎利步。利短利長。利縱利橫。業有成算。而後或扼吭。或撫背。或穿夾。或制根基要害。恃山則索踰山之法。恃水則索渡水之法。恃城壁關隘草木道路。則索拔城破壁越關過隘。焚木除草。稽察道路。正歧通合之法。勢在外無輕入。入如魚之遊釜。難以遺脫。勢在內毋徒遶。遶如虎求圈羊。不可食也。故城非伏難攻。兵非導不進。山川以人馬而固。苟無人能拒。山川曷足險哉。__利　夫兵之動也。必度益國家。濟蒼生。重威能。苟得不償失。即非善利。行遠。保無虞乎。出險。保無害乎。疾趨。保無蹶乎。衝陣。保無陷乎。戰勝。保無損乎。退而不失地。則退也。避而有所全。則避也。北有所誘。降有所謀。委有所取。棄有所收。則北也降也委也棄也。行兵用智。必相其利。__陣　言陣者數十家。予盡掃之。而盡括之。形象人字。名曰人陣。順之為人。逆之為人。進之為人。退之為人。聚則共一人。散則各為一人。一人為一陣。千萬人生乎一陣。千萬人合於一陣。千萬人動乎一人。銳在前而重在後。鋒為觸而遊為周。其中分陰陽虛實當受卸衝。為翼伏吐維動靜翕張。鬥不可亂。退必相依。不依則危。人不自亂。亂亦隨整。人能自依。人必依人。又何可亂。高高下下隨乎勢。長短廣狹變於形。人陣神然哉。__肅　號令一發。三軍震懾。鼓進金止。炮起鈴食。颯奮麾馳。雨不避舍。熱不釋甲。勞不棄械。見難不退。遇利不取。陷城不妄殺。有功不驕伐。趨行不聞聲。衝之不動。震之不驚。掩之不奔。截之不分。是之為肅。__野　整者兵法也。礙於法則有機不投。兵法之精無如野戰。或前或卻。或疏或密。陣如浮雲之舒捲。行如風絮之飄泊。迨其薄如汀沙磊石。高下任勢。及其搏如萬馬驟風。盡力奔騰。敵以法度之。法之所不及備。以奇測之。奇之所不及應。以亂揆之。亂而不失。馳而非奔。旌旗紛動。而不踉蹌。人自為戰。師自為勢。見利則乘。勝無定跡。可謂知兵之將矣。__張　耀能以震敵。恒法也。惟無有者故稱。未然者故托。不足者故盈。或設偽以疑之。張我威。奪彼氣。出奇以勝。是虛聲而致實用也。處弱道也。__歛　卑其禮者。頹敵之高也。靡其旌者。亂敵之整也。掩其精能者。萎敵之盛銳也。惟歛可以克剛強。惟歛難以剛強克。故將擊不提以養鷙。欲搏弭耳以伸威。小事隱忍以圖大。我處其縮。以盡彼盈。既舒吾盈。還乘彼縮。__順　大凡逆之愈堅者不如順以導瑕。敵欲進。羸柔示弱以致之進。敵欲退。解散開生以縱之退。敵倚強。遠鋒固守以觀其驕。敵仗威。虛恭圖實以俟其惰。致而掩之。縱而擒之。驕而乘之。惰而收之。__發　制人於危難。扼人於深絕。誘人於伏內。張機設?必度其不可脫而後發。蓋早發敵逸。猶遲發失時。故善用兵者。致人於無可逸。孫子萬弩夾道令見火舉俱發趙葵令軍中敵來五十步動者斬周魴選精銳八百令賊至三十步乃發若韓世忠金山之伏鐵鉉懸門之誘只是失之於早發耳__拒　戰而難勝則拒。戰而欲靜則拒。憑城以拒。所恃者非城。堅壁以拒。所恃者非壁。據山以拒。阻水以拒。所恃者非山與水。必思夫能安能危。可暫可久。靜則謀焉。動則利焉。__撼　凡軍之可撼者。非傷天時。即陷地難。及疏於人謀。犯不撼戒不可撼。若故為可撼。以致人之撼之而展其撼者。則又善於撼敵者也。__戰　逆戰數百端。眾寡分合進遇搏乘迭翼緩速大小久暫追拒綴遏諧於法。騎步駐隊營陣壘行鋒隨專散嚴制禁令教試嘗比水火舟車筏槳協於正。晝夜寒暑風雨雲霧晨暮星月雷電冰雪因於時。山谷川澤原狹遠近險仰深林叢泥坎邃巷衢踰沙石峒砦塞宜於地。至展計則謀心揚應餌誘虛張勢以襲伏挑搦抄掠關搆嫁左邀截躡踵驅卸握奇則自?變避隱層裝物神邪?返魆混野張塵煙炬耀蔽掘堁空飛。甚則不無衝湧擠排。貫刺掩蹂。夾遶圍裹。促壓狠暴。連毗懾摧。戀酣併陷而施勇。再甚則饑疲瘡困孤逼破降欺擒憤怒苦激強血死鏖猝驚奔殿接救以經危。精器善技。展戰華夷。亶為名將矣。__搏　百法皆先機。惟戰則相薄。當思搏法。此臨時機也。籌度俱在先後。若搏時。止爭將士猛勇便捷而已。然籌度於先。復籌度於後。臨陣交鋒自異。請言搏法。敵強宜用抽卸。敵均宜用當抄。敵弱宜用衝蹂。蒙首介騎。步勇挨之。往返擊殺。敵無完師。是為乘弱衝蹂之法。以我之強當其弱。以我之弱當其強。強者先發。左右分抄。是謂蹈瑕。爭勝之法。預立奇陣。開分斷截。敵突則納。敵衝則裂。卸彼勢而全我力。弩末銳盡。伏鋒乃起。是謂揉強轉勝之法。而且未戰必備其猝來。戰退必虞其掩至。北不靡旌。使敵不敢遽迫。勝必嚴追。使伏不得突乘。能如是而後進可不敗。退可不死。與三軍周旋於風馳電薄間。無不得其勝機也。銳而瑕。靜而整。慎?。__分　兵重則滯而不神。兵輕則便而多利。重而能分。其利依倍。營而分之。以防襲也。陣而分之。以備衝也。行而分之。恐有斷截。戰而分之。恐抄擊也。倚則可分以乘虛。均則可分以出奇。寡亦可分以生變。兵不重交。勇不遠攫。器難隔施。合兵以壯威。分兵以制勝。提數十萬之師而無壅潰者。分法得也。__更　武不可黷。連師境上。屢戰不息。能使師不疲者。惟有更法。我一戰而人數應。誤逸為勞。人數戰而我數休。返勞為逸。逸則可作。勞則可敗。不竭一國之力以供軍。不竭一軍之力以供戰。敗可無虞。戰亦不擾。晉三分四軍三部一出漢用戊已校尉輪值分守鄧艾議屯淮南十二分休李光弼用精銳更番出戰吳玠作三疊陣更戰迭休敵不得息至戍邊之半年一代乘城之輪流遞派一以國力一以恤士卒__延　勢有不可即戰者。在能用延。敵鋒甚銳。少俟其怠。敵來甚眾。少俟其解。徵調未至。必待其集。新附未協。必待其孚。計謀未就。必待其確。時未可戰。姑勿戰。蓋拙者貴於守。延者勢在必戰而特遲之也。貪逞催激。動而不敗。兵出萬全。兵無嘗試。哥舒翰以中使之趣痛哭出師而潼關失守古來以失延法而敗者多矣__速　勢已成。機已至。人已集。而又遷延遲緩者。此隳軍也。士將怠。時將不利。國將困。擁兵境上而不決戰者。此迷軍也。有智而遲。人將先計。見而不決。人將先發。發而不敏。人將先收。難得者時。易失者機。迅而行之。速哉。用兵能速則智不及謀勇不及斷己舒而人促己裕而人窘__牽　甚矣哉。敵不能猝勝者。惟或用牽法也。牽其前則不能越。牽其後則莫敢出。敵強而孤。則牽其首尾。使之疲於奔趨。敵狽而倚。則牽其中交。使之不得相應。大而廣。眾而散。則時此時彼。使之合則艱於聚。分則薄於守。我乃併軍一向可克也。伍子胥之時出時入李?郭汜之此來彼去彭越漢王之一前一郤李泌以兩路擊四將劉毅之兩頭俱擊皆制強法__勾　勾敵之信以為通。勾敵之勇以為應。與國勾之為聲援。四裔勾之助攻擊。勝天下者用天下。未聞己力之獨恃也。抑勾者險策必防其中變。恩足以結之。力足以制之。乃可以勾。唐太宗勾突厥肅宗勾回紇明成祖勾兀良哈王允勾呂布曹瑋勾廝敦裴行儉勾伏念此勾之善者宜臼勾犬戎何進勾董卓殷浩勾雷弱兒崔胤勾朱溫此勾之不善者至如石晉勾契丹攻唐宋勾女真攻遼得其利而受其害又勾之善而不善者　李愬擒丁士良即用士良擒陳光洽復用光洽降秀琳用秀琳擒李祐用李祐復為之擒元濟愬乃勾人之最能者__委　委物以亂之。委人以動之。委壘塞土地以驕之。有宜用委者。多戀難成。不忍無功。委者餌兵也以輜重居前因亂而乘如操之制袁紹恣其飽掠捆載負重因而遮擊如李矩之制石勒小入佯北以數千人委之如李牧守雁門用老弱為誘與使數百人陷陣如楊素嘗敵使囚詣陣自刎俾敵驚駭如越之破吳設寨以與貯毒斃敵如漢帥之置棄壘以與令安輜重如黃忠之謀委梁與吳以絕吳楚後如周亞夫委荊州與吳蜀以收漁人之利如曹孟德假之水道縱之西入而後塞其東歸之路如崔浩者__鎮　夫將。志也。三軍。氣也。氣易動而難制。在制於將之鎮。驚駭可定也。反側可安也。百萬眾可郤滅也。志正而謀一。氣發而勇倍。動罔不臧。亞夫堅臥不起李廣解鞍縱臥王霸矢及不動吳漢用靜固守張奐坐幃講誦孫江東行酒自若張遼令不反者皆坐王僧辨據胡床不動桑維翰從容指畫岳武穆靜治中營李廉麾羽登城張守珪張酒置會凡此皆經險行危而以靜治譁也__勝　凡勝者。有以勇勝。有以智勝。有以德勝。有以屢勝。有以一勝。勝勇必以智。勝智必以拙。勝德務祈修善。勝者不務數勝。而務全勝。務為保勝。若覬小利。徒挑敵之怒。堅敵之心。驕我軍氣而輕進。隳我軍志而解紐。是為不勝。__全　天德務生。兵事務殺。體天德者。知殺以安民。非害民。兵以除殘。非為殘。於是計不攻自拔以全城。致妄戮之戒以全民。奮不殺之武以全軍。毋邀功。毋歆利。毋逞欲。毋藉立威。城陷不驚。郊市必故。無之而非全。則無之而非生矣。__隱　大將行軍。一出於慎。固已言周言謹矣。然對壘克敵。率軍馭將。事多不測。繫一軍進止者。當表異以為士卒先。繫舉陣存亡者。當計安以為三軍恃。宜行不知所起。止不知所伏。影象示人而稠眾莫識。入刀劍森列之中。享藏身之固者。大將有隱遁也。日不可識則為隱日法夜不可測則為隱夜法雜於軍則為軍隱廁於敵則為敵隱易形以隱相借物以隱形變質而隱人濠而隱此隱中異法也死隱遁隱異之異者也著以劃威隱以全身各視其時勢之宜耳__　銳篇上尚有較一篇佚去_
兵法百言下|揭暄|賀編1827|卷七十六兵政七兵法上|　術篇_天　疾風颯颯。謹防風角。眾星皆動。當有雨濕。雲霧四合。恐有伏襲。疾風大雨。隆雷交至。急備強弩。善因者無事而不乘。善防者無變而不應。天未嘗不在人。惟人能因之取勝耳。奚別求驗哉。__數　用兵貴謀。曷可言數。而數亦本無。風揚雨濡。天任自然。冰堅潮停。天亦偶然。況勝而旋敗。敗而復勝。未圖於人。而人?助。未傾於敵。而敵忽誤。事所未意。而機或符。皆以人造數而非人域數。數係人為。天恃何處。盡其在我。陰符之具。有人數而無天數__闢　兵家不可妄有所忌。忌則有利不乘。不可妄有所憑。憑則軍氣不激。以人事準進退。以時務決軍機。人定有不勝天。志一有不動氣者哉。太公焚龜而取殷張公謹擲龜於地而誅元吉李孝恭杯酒化血稱賊臣授首劉裕之麾折幡沉為破敵之兆太祖之大風晦冥成祖之疾雷瓦解皆得大勝闢之也王匡不用癸亥窮日使鄧禹得以更理兵眾郭京撰六甲兵六丁力士北斗神兵天闕大將以禦金人而中原卒受荼毒信之也妄　聖賢以無妄而免過。兵法以能妄而有功。故善兵者詭行反施。逆發詐取。天行時干。俗禁時犯。鬼神時假。夢寐時托。奇物時致。謠讖時倡。舉錯時異。語音時舛。鼓軍心。沮敵氣。使人莫測。旋闢妄。旋用妄。蓋幻妄之說正恃之不足。詭托之則有餘也。元魏珪用甲子日伐中山李愬用往亡日攻吳房劉裕用往亡日破燕成祖用十惡日破吳傑田單稱神師下降耿恭稱漢天有神劉江仗劍為真武陶魯抹朱為漢壽侯郭誦祈子產肋神兵晉夢楚子伏已王世充夢令討李密狄青卜百錢太祖叩天而語及以奇貌為天兵助捷皆能用妄行智者__女　古之大將。間有藉於女柔者。文用以娛敵玩寇。武用則作戰驅車。濟難解危。運機應變。皆有利也。__文　武固論勇。而羽檄飛文。時有因一辭而國服軍降者。士卒稍知字句。馬上歌詩。行間俚語。條約禁令。暇則使之服習。或轉相耳傳。自聞詔解義。勇不害上。為君子師。儒者兵也。__借　艱於力則借敵之力。不能誅則借敵之刃。無財而借敵之財。無物而借敵之物。鮮軍將而借敵之軍將。不可智謀而借敵之智謀。吾欲為者。誘敵役則敵力借矣。吾欲斃者。詭敵殲則敵刃借矣。撫其所有則為借敵之財。令彼自鬥。則為借敵之軍將。翻彼著為我著。因其計成吾計。則為借敵之智謀。不必親行。坐有其事。已所難措。假手於人。甚且以敵借敵。借敵之借。使敵不知而終為我借。使敵既知而不得不為我借。則借法巧也。__傳　軍行無通法。則分者不能合。遠者不能應。彼此奚相喻。敗道也。然通而不密。反為敵算。故非直金旌走馬令箭起火烽煙以報警急也。兩軍相遇。當結暗號。千里而遙。宜用素書。為不成之字。無形之文。非紙之簡。傳者不知。獲之無跡。神乎神乎。其或隔敵絕行。遠而莫及。則又相機以為之也。秦款使竊書姜維私易期會夏竦女奴陰習皆傳法未善遂為人藉手行謀彼史萬歲之深入敵地與傅友德之隔千里而用竹簡木牌機巧又可尚也__對　義必有兩。每相對而出。有正即有奇。可取亦可舍。古今智能。人己籌略。時宜可否。戰陣利害。其中機法生焉。變化神焉。有無窮之用。如一灶法前用減後遂用增一糧法有用奪即有用委此擊虛後或從虛以邀此行間彼可因間以誤故利己未必非人利多獲未必不多損也對者針鋒相觸反觀而求運用多方得其精矣__目　敵必有所恃而動。此目也。必先觀敵目所在而奪其恃。敵以謀人為目。則務祛之。以驍將為目。則務除之。以親信為目。則能疏之。以名義為目。則能壞之。或拔其根基。或中其要害。或敗其密謀。或離其恃交。或撤其憑藉。或破其慣利。人有目則明。奕有眼則生。絕其生而喪其明。非制敵之要哉。皇甫文斬而高峻降馮惠亮祛而公佑擒剛浪陵死而元昊衰民兵徵隋煬敗南昌擣宸濠執橫水攻桶崗孤伐竹木山賊走投草木楊么擒刺眼也__持　天道後起者勝。兵攖易而不攖難。威急者索也。銳犀者挫也。故敵挾眾而來。勢不能久。則持之。其形窘迫。急欲決戰。則持之。彼戰為利。我戰不利。則持之。時宜守靜。先動者危。則持之。二敵相搏。必有傷敗。則持之。有眾而猜。必至自圖。則持之。敵雖智能。中有掣之者。則持之。彼險我安則持之。彼饑我飽則持之。彼勞我逸則持之。天時將傷。地難將陷。銳氣將惰。則持之。持之既疲。乃起而收之。則力全而功多。可急則乘。利緩則持。延以固己。持以窘敵。以後為先。兵經之祕。__混　混於虛。則敵不知所擊。混於實。則敵不知所避。混於奇正。則敵不知所變化。混於軍。混於將。則敵不知所識。而且混敵之將以賺軍。混敵之軍以賺將。混敵之軍將以賺城營。同彼旌旗。一彼衣甲。飾彼裝束。飾彼相貌。乘機竄入。發於腹。攻於內。我自別。而彼不能別者。精於混也。__回　凡機用於智者一而間。用於遇者二而間。數受欺而不悟者三而間。間一而回奇莫測。間二而回人所度。間三而回顛於法。一出二。二出三。隨勢變遷。隨形變遷。三回二。二回一。隨勢歸復隨形歸復。武子衛公之論虛實奇正回而已矣大易之理圖書之數日月寒暑晝夜今古萬物生消只是一回而已能悟之則先天後天無不徹矣一　行一事而立一法。寓一意而立一機。非精之至也。故用智必沉其一。用法必增其一。用變必轉其一。用偏必照其一。任局必出其一。行之必留其一。畫之必翻其一。蓋以用為動。以一為靜。以用為正。以一為奇。止於一餘一不可。一不可一餘。一不可一盡。二餘一而三之。四餘一而五之。精之至也。此著千古不可窮盡又是當下便有可以悟理可以入道法焉已哉__影　古善用兵者。意欲如此。故為不如此。以行其意欲如此。此破軍擒將降城服邑之微法。今則意欲不如此。故為不如此。使彼反疑為意欲如此。以行其意欲不如此。此破軍擒將降城服邑之微二法。故為者影也。故為而不意者影中現影也。兩鑑相懸。元之又元。首著常行智者多解次著不常行解者翻敗此翻用法也__空　敵之謀計利。而我能空之。則彼智失。虛幕空其襲。虛地空其伐。虛發空其力。虛誘空其物。或用虛以空之。或用實以空之。虛不能實。詭幻不赴功。實不能虛。就事寡奇變。運行於無有之地。轉掉於不行之初。杳杳冥冥。敵本智而無所著其慮。敵未謀而無所生其心。洵空虛之變化神也。__無　大凡著於有者神不能受也。不能受則遇事不能自持。故善兵者師行如未計。陣壓而不動。非強制也。略裕於學。膽經於陣。形見於端。謀圖於朔。曹操之意思安閒如不欲戰羊叔子之輕裘緩帶韋叡手執如意韓世忠與劉忠對壘奕棋張飲與蘇格聯騎穿敵營而出惟其膽識優也__陰　用陽而人不測其陽。則陽而陰矣。用陰而人不測其陰。則陰而陰矣。故或假陽以行陰。或運陰以濟陽。總不外於出奇握機。用襲用伏而已。__閒　紛糾中贅設一步。人不解其所謂。寬緩處漫立一局。似覺屬於無庸。迨後湊乎事機。實收此著之用。而知所關唯急也。是故兵有閒著。兵無閒著。__忘　忘身以報主。而不能使士心與之俱忘。非善就功之將也。然而得其心者亦自有術。與士卒同衣服。而後忘乎邊塞之風霜。與士卒同飲食。而後忘乎馬上之饑渴。與士卒同登履。而後忘乎關塞之險阻。與士卒同起息。而後忘乎征戰之勞苦。憂士卒之憂。傷士卒之傷。而後忘乎鏃戟之瘢痍。事既習而情與周。故以戰鬥為安。以死傷為分。以冒刃爭先為本務。而不知其蹈危也。兩忘者處險如夷。茹毒如飴。宋祖念西征將士賜王全斌紫貂帽楚莊注膠於江令軍士共飲下流王僧虔軍營未定終不入幕吳起吮疽軍士戰不旋踵__威　運乎天下之所不及覺。制乎天下之所不敢動。戰乎天下之所不能守。扼乎天下之所不得衝。奔乎天下之所不可支。離乎天下之所不復聚。威之所攝。未事兵革而先已懼。既事兵革而莫能敵。一時畏其人。千秋服其神。__繇　進止戰守繇於我。斯有勝道。繇我則我制敵。繇敵則為敵制。制敵者非惟我所不欲。敵不能強之使動。即敵所不欲。我能致之使不得不然也。__自　性無所不含狃於一事。而出久則因任自然。故善兵者所見無非兵。所談無非略。所治無非行間之變化。是以事變之來。不待安排計較。無非協暢於全經。天自然故運行。地自然故專凝。兵自然故無有不勝。__藏　以智服天下。而天下服於智。智固不勝。以法制天下。而天下制於法。法亦非神。智法者非善之善者也。聖武持世。克無城。攻無壘。戰無陣。兩遊於空。依稀乎釀於無爭之世則已矣。淵淵涓涓鏗鏗錚錚。__　按目篇上尚有蹙篇持篇上尚有●篇一篇上有半篇間篇上有靜篇皆佚_
利才|唐甄|賀編1827|卷七十六兵政七兵法上|功名險道也。君臣險交也。不必直諫而險。職言亦險。不必臨戰而險。立朝亦險。不必事暴君而險。事賢君亦險。我之所謂險者。非安其位。保其爵祿也。非不避患。不慮禍也。致我之道。以任重安邦也。夫任重者。功罪同跡。信讒相參。非必為之而輒危也。或出於萬有一危則危矣。處險而安者。鄙夫也。處險而險者。君子也。死者。人之所甚重也。昔者先師飲食有方。衣服有度。著之於經。不厭其繁。所以養其體氣。固其壽命。是力學修身。建業之所先也。人之常情。揃脫爪髮。必相不踐履之地。乃委置之。是何也。甚愛其身。且惜其身之所棄也。況豪傑之身。國家倚之。而肯冒梃刃嬰木索乎。彼夫義激氣憤。解帶自決。暴虎馮河而不反。世皆壯之。稱為烈士。是愚夫悍婦之行也。君子不為也。君子有四不死。權奸擅命。天子斂手。欲救而逆之。如冶鑪燎羽耳。當是之時。君子不死也。朋黨相訾。有伏戎焉。自賢而非人。自白而濁人。禍不移影。當是之時。君子不死也。興廢用舍。非所以安危者。則不爭。抗言爭之。或以激怒。當是之時。君子不死也。大命既傾。人不能支。君死矣。國亡矣。非其股肱之佐。守疆之重臣。而委身徇之。則過矣。當是之時。君子不死也。此四不死者。死而無益於天下。是以君子不死也。君子有三死。身死而大亂定則死之。身死而國存則死之。身死而君安則死之。自堯舜以至於今。成大功。立大名。受大封。揚名後世。澤及子孫者多矣。奚為以死期哉。不知君子之當大任。立身於必不死。設心於必死。必不死以善其用也。必死以堅其志也。天下之險。莫如蜀江。莫如滄海。然江海者。商舟由之以致富利。烏可廢也。道黃陵新聶者。必熟識沒石。適裸人黑齒者。必謹侯風占。是舟人立身於必不死。而後人民賴有舟楫。殊方之貨畢至焉。隱中之讒。同體之忌。權倖之處。邪正之交。宮庭之異同。君嗣之便逆。敵人之疑間。若是者。皆功途之沒石風占也。不能謹辟之。曲遂之。則身危功敗。為天下笑矣。吾聞之。立功者才也。卒功者智也。審定者心也。達險者志也。才者剡也。志者椎也。天下重器。舉之難舉也。命數不常。測之難測也。江海之險。雖善操舟。或千百而一二覆焉。是以君子為學既成。得君而行。必先委死生於不計。苟以死存心。以死立志。諧妻泣之而不顧。愛女牽之而不顧。暱子隨之而不顧。臨事之時。處之必靜。見之必明。思之必熟。行之必決。雖謀不及太公。亦可以成太公之功。雖才不及管仲。亦可以成管仲之功。今夫矢一也。以弱弓發之。或不能殺人。以強弓發之。則可以貫甲。志堅則才利。亦猶弓之發矢也。昔者蜀大亂而食人肉。冉鄰起兵。冉鄰者。唐子未娶之女之父也。遣二人者為諜於寇。聞有獵人者於途。一人懼而欲反。其一人曰。進死於釜。退死以法。等死耳。其行乎。第疾走。慎無怯而反顧。比肩而走。一人不反顧。一人數反顧。一反顧。遜不反顧者五步。再反顧。遜不反顧者十步。卒之追者及之。反顧者肉糜於釜。不反顧者烏逝隼集而反命。得寇之形以戰勝焉。由是觀之。以死心處死地者成。以生心處死地者敗。成敗之間。勇怯之分也。_
受任|唐甄|賀編1827|卷七十六兵政七兵法上|能成大功者。必不敗功。能成大名者。必不敗名。且毋審其智能。毋論其權用。出身必有所主。行道必有所由。立於不敗之地。行於不窮之道。乃可以恣我之為也。功名之道。無幸無不幸。智者必成。不成必非智。智者必不敗。敗必非智。是何也。兩合則成。兩違則敗。見可成則就之。見不可成則避之。成敗去就。謹於所擇者功名之門也。巧木不可雕也。糞土之牆。不可畫也。善雕者必於楸檀。善畫者必於堊素。有工於此。取彼腐材墨質。率然而運斤。率然而施采。及其無成。人皆曰。非其技之不良。所遇之非材也。智者必笑曰。是尚不能辨材別質。即其技可知矣。貧賤者。人之常處也。璞玉不出。於玉無傷。有拙工者。剖而琢之。不能名器。玉乃傷矣。苟無其遇。甯伏於戶牖。食於賤業。保其妻孥。不慕榮貴。所以守璞也。萬金之賈。行於道塗。必挾善射者為之衛。盜至則引弓待之。不輕發也。發必洞。必穿?。必貫顱。一發不中。則刃鏃已加其體矣。天下之大。非特萬金之富也。萬人之敵。非特一盜之智也。豪傑之身。非特一矢之用也。是何輕於委身者之不如發矢也。是故君子有不受任者五。不遇其時不受。不得其主不受。用違其才不受。任屬不專不受。權臣持之嬖倖市之不受。君子非不勇於受任也。其重若此者。恐其墮功毀名。辱國殘命也。士當巷居。隱見惟已。人不得致也。出而干主。任之猶輕。言之猶淺。去留亦惟已。人不得泥也。若夫入室而謀。處幄而議。食以其食。衣以其衣。屬之以心腹。傾之以密機。當是之時。國安與安。國危與危。國亡與亡。義不可去矣。唐子之治長子也。有訟奪其妻者曰。糜蟲許嫁我矣。奪妻者曰。糜蟲昨日嫁我矣。問糜蟲以誰願也。不願奪妻者。唐子曰。汝休矣。朝奪而夕訟焉猶可也。主義之既厚。猶女子之既宿也。道不行而欲去之。是糜蟲之悔也。詩曰。靡不有初。鮮克有終。能慎於初。則有終矣。君子之始得君也。觀其聰明。觀其用舍。觀其誠偽。觀其度量。觀其將相之臣。觀其左右之人。皆可矣。試之言論。既合矣。博之以仁義。既合矣。進之以奇謀。直之不怒也。深之不疑也。專之不參也。夫然後可以效死而不去。是以諫受言悟。才達智順。功名可成。福祿可長也。汪子著申甫之傳曰。申甫居嵩山之中。學古兵法。長於用車。愍帝使之將。既無車又無戰士。驅市人以當強敵。以是敗死。非其不善用兵也。唐子曰。申甫善用車。請以車喻。有車於此。圓其軸。方其轂。茅其纏牽。躄其驂服。善御者將笑而去之。抑鞭斃牛馬而強驅之乎。以此決事知申甫之無能為也。昔者唐子問於陳盟曰。先生熟明事。敢問明之亡也。亦有人乎。曰。有孫傳庭者。雖古之良將。不能過也。其在關中。休兵不動。曰卒未練。未可用也。朝使數趣之。不得已引兵而出。一戰大敗。賊遂入關。惜哉孫子不敗。明其未亡乎。唐子曰。先生之言。失於此也。善用兵者。生卒亦勝。不善用兵。練卒亦敗。善用兵者。怯者亦死。不善用兵者。勇者亦走。且孫子之所將。未必皆市人也。大敵卒至。亦可以未練謝乎。凡用兵之道。危伏於安。安伏於危。死伏於生。生伏於死。惟達變者。能見其微而用其巧。是姑勿論。論孫子之所處。若果不可出。將在軍。君命有所不受。甯伏劍而死。必不辱身。甯伏劍而死。必不辱名。甯伏劍而死。必不辱軍。甯伏劍而死。必不辱君。古之白起是也。奈何驅千萬人之肉委於虎狼之口。而身受敗軍之辱。以此決事。知孫子之無能為矣。_
孫子集註序|魏源|賀編1827|卷七十六兵政七兵法上|宋黃震有言。孫武子十三篇。以兵為不得已。以久戰多殺非理。以赫赫之功為恥。豈徒譚兵之祖。抑庶幾立言君子矣。所異于儒。惟詭道一議。言用兵變化。非奸詐之謂。且古詭即言詭。非諱其名而用其實。諸子荀楊外。誠非其匹。知言哉。黃氏之知孫武乎。然則孫武果否知道。曰。亢之為言也。知進而不知退。知存而不知亡。知得而不知喪。所以動而有悔也。此易之言兵也。天下莫柔弱于水。而攻堅強者莫之能先。此老子之言兵也。百戰百勝。非善之善者也。不戰而屈人之兵。善之善者也。故善用兵者。無智名。無勇功。此孫子之言道也。經之易。子之老。兵家之孫。其道冒萬有。其心照宇宙。其術皆合天人。綜常變。而蘇洵曰按言以責行。孫武不能辭三失。久暴師而越釁乘。縱鞭墓而荊怒激。失秦交而包胥救。言兵則吳劣於孫。用兵則孫劣於吳。矧祖其餘論故智者乎。不知吳澤國文身封豕之蠻耳。一朝滅郢。氣溢于頂。主驁臣驕。據宮而寢。子胥之智不能爭。季札之親且賢。不能禁一羈旅臣。能已之乎。故越絕書稱巫門外有吳王客孫武冢。是則客卿將兵功成不受官。以不能盡行其說故也。或又謂將才匪人力。運用存一心。括讀父書。徒取秦禽。然兵列五禮。學禮宜及。有文事者必有武備。好謀而成。我戰則克。學矛夫子。獲甲三百。特兵危事。而括易言之。與兵書相背故也。弩生于弓。弓生于彈。彈生于孝子。殺人以生人。匪謀曷成。謀定而後戰。斯常夫可制變。上謀之天。下謀之地。中謀之人。人謀敵謀。乃通於神。非神之力也。心之變化所極也。變化者仁術也。上古聖人以其至仁之心。捖水火勝之。捖龍蛇虎豹犀象勝之。恩生于害。害生于恩。微觀於五行相生相剋之原。天地間無往而非兵也。無兵而非道也。無道而非情也。精之又精。習與性成。則造父御。羿弓。稷稼。宜僚丸。秋奕。越女?。皆得諸心。不能宣諸口。能言其然。不能言其所以然者也。若夫由其然。以得其所以然。深乎深乎。微乎微乎。夫非知易與老之旨者孰與言乎。__　_
春秋左傳兵謀表序|顧棟高|賀編1827|卷七十六兵政七兵法上|史稱關壯繆好左氏。諷誦略皆上口。而岳忠武尤好左氏春秋。嘗曰。用兵在先定謀。欒枝曳柴以敗荊。莫敖採樵以致絞。皆謀定也。二公佐漢宋中興。而生平經略。靡不由於左傳。甚哉經術之足以戡亂也。余觀春秋二百四十二年。列國交兵。其行軍用師屢矣。春秋以前。為湯武之仁義。春秋中葉。為桓文之節制。逮其季年。吳越用兵。則以蠻夷輕生狎死之習。運後世出奇無方之智。而鄭宋交取師。為戰國長平之阬所自始。世運遷流。豈一朝一夕之故哉。傳文所載。初年仍古法用車。最後毀車崇卒。吳楚越則用舟師。其用兵之制。曰偏兩。曰卒伍。曰乘廣。曰游闕。其陳法。則為鸛為鵝。為魚麗之陳。為支離之卒。其兩軍交鋒。則曰挑戰。曰致師。曰夾攻。曰橫擊。曰衷。曰萃。曰覆。曰要。其假物立威。曰蒙虎。曰燧象。大抵世愈降則戰愈力。而謀亦益奇。綜其大要為類十有二。曰息民訓卒。曰知彼知已。曰設守要害。曰亟肄疲敵。曰持重不戰。曰毀軍設覆。曰先聲奪人。曰先入致死。曰攻瑕必克。曰亂敵耳目。曰乘其不備。曰要其歸路。臚而列之。俾知儒者中當具有武事。匪徒侈文雅章句之業而已。_
案兵家|汪縉|賀編1827|卷七十六兵政七兵法上|兵分權謀形勢陰陽伎巧四家。綜其要旨有三。一曰養民氣。一曰定軍志。一曰審敵情。三要由二本。一曰本之刑名以立法。一曰本之陰符以圓機。所謂養民氣者。民兵之實也。民氣戰之實也。民有六不可用。民匱不可用。民勞不可用。民怨不可用。民淫不可用。民懦不可用。民駭不可用。六不可用由二生。怨生於勞。勞生於匱。匱生於好戰。駭生於懦。懦生於淫。淫生於忘戰。好戰傷耕。忘戰失教。兵志曰。國雖大。好戰必亡。天下雖安。忘戰必危。謂此也。於民之匱者實之。勞者節之。怨者平之。淫者隄之。懦者作之。駭者馴之。其道存乎一聚一固。聚兵於農。固兵於教。兵之聚。民氣聚之也。民氣之聚。粟聚之也。粟之聚。農聚之也。兵之固。民氣固之也。民氣之固。信固之也。信之固。教固之也。一聚一固生二戰。農以粟戰。教以信戰。以粟戰者強。以信戰者霸。兵志曰。昔之圖國家。必先教百姓而親萬民。此養民氣之謂也。所謂定軍志者。有四表三裏。金鼓以一其耳。旂幟以一其目。擊刺以一其手。趨驟以一其足。是謂四表。別賢否以一其人。兼威愛以一其下。嚴號令以一其心。是謂三裏。表治而裏亂者。必生三隙。賢否倒列。上無以統下。下無以仰上。則生不理之隙。威愛偏勝。任威者離。任愛者玩。則生不和之隙。號令時更。賞不均於廝役。罰不加於親貴。違制倖成而賞。依指失利而罰。則生不用命之隙。軍開一隙。必為敵所乘。故善用兵者。彌三隙。別賢否。如天之不可為地。地之不可為天。兼威愛。如春之不可無秋。秋之不可無春。嚴號令。如夜之不可欺以晝。晝之不可欺以夜。是謂大定。由是堅以必死之心。完以不挫之氣。斷以不疑之指。是謂獨勝。兵志曰。三軍之眾為一死。賊莫當其前。莫隨其後。而能獨出獨入焉。獨出獨入。霸王之器也。此定軍志之謂也。所謂審敵情者。以強審強。以弱審弱。非審之善者也。善者不審於形強形弱。審於理強理弱。道有五卜。以君卜。以臣卜。以民卜。以政治卜。以風俗卜。其君好直而惡佞。其臣進賢而讓能。其民先公而後私。其政治畫一而不煩。其風俗尚義而重廉恥。雖在弱形不可攻也。不可攻者。卜之於理強也。其君苦直而甘佞。其臣嫉賢而妒能。其民背公而環私。其政治紛擾而多漏。其風俗嗜利而寡廉恥。雖在強形可攻也。可攻者。卜之於理弱也。兵志曰。勝於易勝。謂此也。兵交而欲知其將之賢愚。在乎觸之而動。觸之而不動。觸之動。為愚將。將愚者。見利則動。輕敵則動。法當以二誘取之。見利者餌而誘之。可取也。輕敵者怯而誘之。可取也。觸之不動。為賢將。將賢者。智周則不動。法周則不動。法當以二濟持之。兩智相交。智不勝智。濟之以法。以持其疏。因智之一失也而攻之。兩法相交。法不勝法。濟之以智。以持其變。因法之偶疏也而攻之。兵志曰。攻謀。謂此也。兵交而欲知其軍之虛實。在形人而我無形。形人之虛實。攻瑕勿攻堅。兵志曰。攻堅則瑕者堅。玫瑕則堅者瑕。是也。深之至於無形。藏奇於正。藏正於奇。以奇為正。以正為奇。兵志曰。凡戰者。以正合。以奇勝。戰勝不過奇正。奇正之變。不可勝窮也。奇正相生。如環之無端。察虛實。明堅瑕。善奇正。此兵之三寶也。兵志曰。知己知彼。百戰百勝。養民氣。定軍志。知己之謂也。審敵情。知彼之謂也。夫是之謂三要。三要由二本。何也。將兵之道。寬嚴無定。用必嚴為之體。故兵家與刑名家相麗也。動靜無常。形必靜為之君。故兵家與陰符家相資也。刑名不必兼兵。兵家未有不兼刑名者。陰符不必為兵。兵家未有不為陰符者。故曰。三要由二本。因四家之長而利導之。將略具是矣。任將之道奈何。在一事權。將曰民可用矣。則用。將曰民不可用。勿用。將曰軍可動矣。則動。將曰軍不可動。勿動。將曰敵可乘矣。則乘。將曰敵不可乘。勿乘。如是則法不撓。機不窒。然而能任將者。必先能擇將。能擇將者。必先能擇相。此三能者。將將之微權。不可不察也。將將將兵之略。盡此乎。雖然。於孫吳則既優入其域矣。以孟荀言之。則未也。何言之。曰本計不存焉。則孫吳者是內?國之斧斤也。厲其外。?其內。亡可翹足而待。_
讀陳龍川酌古論|陳斌|賀編1827|卷七十六兵政七兵法上|古今變以神察。兵以機發。而皆不可以豫言。況事後邪。龍川陳氏酌古論。由千餘年兵家成敗之跡。而欲以一人之智盡其變。豈竟前人失之。後人得之哉。此其所籌。即十得五六。而苟無其本。則亦雖奇而不足用矣。三代以上。戰守皆正兵。秦漢以後之用兵者。守以正。戰以奇。備敵以正。勝敵以奇。其雋功殊烈。剋除天下之大毒。而立去生人之久痛者。?莫不能用奇矣。然成軍十萬。無數千蹈凶入陷之死士。則不可以用奇。行軍千里。無數輩出鬼沒神之間諜。則亦不可以用奇。吾觀握奇之家。夙謀而成。臨戰而敗者。有之。夫豈非死士不附貴將。間諜不由公賞。恩動義結。嘗恐不得。而況無專閫之帥。而況無猝應之餉。投機之會。轉瞬莫及。雖欲用奇。何自而用之哉。杜牧有言曰。上策莫如自治。此用奇之本。而所謂最下策者浪戰也。若決勝而猶待兩陳之間。非浪戰乎。故之儒者必知兵。然不必言兵。范文正之備敵。王文成之勝敵。蓋兵在中。虜在目中。而不可殫言也。宜龍川悔其妄作也。_
兵論上|顧棟高|賀編1827|卷七十兵政一兵制上|歐陽公誌尹師魯。謂師魯喜論兵。為?燕息戍二篇。行于世。今觀其息戍所論。乃欲藉丁民為兵。代戍卒以減邊費耳。又為石曼卿作墓表。謂西方用兵。天子思曼卿。稍用其說。籍河北河東陝西之民。得鄉兵數十萬。曼卿奉使。籍兵河東還。稱旨。嗚呼。二人者。歐公皆深喜之。而曼卿籍兵。其事在康定元年。大抵汴宋士大夫多好為此論。皆虛慕唐世府兵與古者兵農合一之制。而不究其利害之實。厥後二十五年。為英宗治平元年。而韓魏公刺義勇。又七年。為神宗熙甯三年。而王安石以保甲。皆祖其遺意。欲合兵民為一。以省養兵之費。行之愈力。而其害愈甚。即歐公當日。亦第喜其議論之新奇。而不知其毒之中民匪細也。夫兵不用則冗而不練。為國者不嚴加蒐閱。汰其老弱。簡其精銳。徒欲藉鄉里白丁以張虛數。此司馬公所謂于民有世世之害。于國無分毫之利。欲求禦敵而見敵輒走。欲資禦盜而更為寇盜害。未有甚于斯者也。其與韓公論刺義勇。則曰。民一刺手背。則終身拘綴。或欲遠出糴賤販貴。經營生理。皆慮官中非時點集。不敢東西。又當差點之際。胥吏甯無乞覓。教閱之時。教頭甯無斂掠。常時色役之外。更添一種科徭。且既籍之後。皆有常數。逃亡病死。須補缺額。是使陝西之民。世世子孫。常有三分之一為兵也。所謂于民有世世之害也。唐世府兵。皆有將軍郎將折衝果毅以相統攝。軍行進止。惟令是聽。今鄉兵所置軍員節級。皆其鄉黨姻族。平日相與拊肩執袂飲博?毆之人。平居聚集教閱。則亦有行陳旗鼓。關弓?弩。坐作?噪。一聞敵寇大入。莫不風聲鶴唳。奔波迸散。其軍員節級。將逃竄自救之不暇。豈有一人能為國家率士卒以待寇乎。此所謂于國無分毫之利者也。又曰。臣于康定慶歷間。丁憂在陝。備見當日籍鄉弓手事。自陝以西。號哭之聲。彌天亙野。盡室逃避。官中縶其父母妻子。急加追捕。鬻賣田園以充購賞。既而刺面之後。人員教頭。利其家富。百端誅剝。衣糧不足以自贍。須至取于私家。或至長戍在邊。則更須千里供送。祖父財產。日銷月鑠。以至于盡。又平日所習惟農事。甲冑弩槊。雖日加教閱。不免生疏。性復戇愚。加之懦怯。臨敵之際。得便即走。不惟自喪其身。兼更拽動大陣。官中知其無益。遂大加沙汰。放令歸農。而惰遊已久。不復肯勞稼穡。兼田產已空。更無歸處。皆流落凍餒。不知所在。長老至今言之。猶長歎出涕。嗚呼。此曼卿當日建議籍民得鄉兵數十萬者也。使歐公知其如此。豈有復為文章以表于後世乎。世之文士。悅紙上空言。抵掌論兵。幸不當事任則已。一當事任。則好行己見。糜爛其民。而耳食者流。猶指為廟算。如歐公猶且不免。況其下者乎。溫公為僕射。乞罷保甲。則曰。鄉村無賴子弟。乍涉城市。聞見紛華。自恃身為保丁。坐索本家供給。飲博遊蕩。習以成性。既家藏利兵。又身挾武藝。由是邀結黨友。?行攻?。州縣不能制。父兄不能禁。所以數年來年不甚飢。而盜賊縱橫。入縣鎮。殺官吏。嗚呼。鄉兵欲以禦盜。而且身為寇盜。又安所用之。如曼卿師魯之徒皆自詡方劑。欲起汴宋痿弱之症。而司馬公則親見庸醫之殺人。而揭其被害之象以告人者也。予故備著其語。附于歐陽表志之後。使後之讀書者。毋為異論所惑焉。_
兵論下|顧棟高|賀編1827|卷七十兵政一兵制上|難者曰。若是。則古所謂團結鄉兵以禦寇者。不可用與。曰。此當因勢而利導也。大亂之時。土寇竊發。民不得已。共相團聚。以保護鄉里。而豪傑之士。因而用之。如元季浙東章溢胡深之徒。皆能以鄉兵殺賊。然欲用以長征遠禦。則不能矣。故當日上功幕府輒不受。又如唐淮西用兵。昌黎云。徵兵滿萬。不如召募數千。亦因當時與賊界連接處。民皆願備衣糧自防。朝廷復假之威令。自能奮勇成軍。賊平之後。仍使歸農。未聞其拘執終身以為兵也。如虎矙人室。而其人設陷阱以待之。力不能殺虎。遂欲拘殺虎之人。編入之以為獵戶。人情必不願矣。且所謂召募者尤與籍民為兵不同。召募乃設重賞以購之。如虞詡設三科。募壯士必其人勇悍無賴。願入伍者聽。而其人不願者不強也。若不論勇怯貧富。概抽三丁之一以為兵。則民之驚惶逃匿必矣。王者貴順人情而用之。如唐淮西之用土人。漢朝歌之募壯士。皆其人踴躍趨赴。然後可共成功。豈煩拘苦囚禁。更刺其手背以防逃竄哉。曰。然則古者兵民合一非歟。曰。古者調發至少。一家從軍。八家供之。大司馬遞征之法。王畿之內。凡七十征而役一周焉。春秋列國兵爭。亦近在百里數百里之地。又師不逾時。至秦商鞅闢地日廣。又往往傾國遠出。勢不得復力于農。其誘三晉之民耕于內。而使秦民戰?于外者。亦處兵民不得不分之勢也。又況今日哉。世之謀國者。因時以制宜。復隨地而立制。無執古以準今。無以一方偶效之法而施之天下。無以暫時可行之事而立為定制。則庶幾其可矣。_
兵部職掌疏順治十三年|兵部員外郎葉舟|賀編1827|卷七十兵政一兵制上|臣伏讀　　上諭。令在京七品以上文武滿漢官員。凡職掌之內。詳切敷陳。以資採用。務要各抒所見。毋得泛浮空言。雷同塞責。臣敢不就職掌所關。敬抒管見。為我　　皇上陳之。__一曰清冒占之兵。冗兵不裁則糜餉。冒占不去則耗兵。今鎮將以下各營之兵。多者千餘。少者亦不下數百。豈人人盡皆勁卒。足供騰驤之用乎。臣查十年六月內。前任尚書王永吉。奏為兵制當核。請　　飭各督撫。將境內官兵。通盤打算。某鎮衝險。防兵當厚。某營平緩。戍卒宜裁。各督撫亦漸次舉行。增減得宜。獨是逃亡缺額。老弱冒占之兵。畢竟積弊相仍。開報無幾。即歲有季報。不過虛應故事。未常實力奉行。是止核其額外可省之兵。而未核其額內不實之兵。兵益少而力益單。不幾以裁兵而反受兵少之害乎。臣以為宜嚴　　飭各督撫。實心查覈。近者親自校閱。遠者轉檄才能兵巡道查閱。務期營無弱兵。兵無虛餉。有不實者。該督撫飛章參處。庶稽查嚴而冒濫杜。永收驍勇之用矣。__一曰公舉劾之典。賞善罰惡。二者不可偏廢。若賞重罰輕。武夫悍卒。益驕橫而不可制。臣近見軍政一典。　本朝十年以來。方始舉行。及查督撫開報各冊。八法處分大小武職。幾三百四十餘員。內止總兵二員。副將二員。參將遊擊。亦不過三十員。其他皆都守千總而已。即此三十餘員鎮將。又大半係解任裁缺。緣事陞任之人。其現任謫處者。寥寥數員。點綴了事。不盡皆大貪大惡也。豈其餘鎮將參遊等官。類皆兢兢守法。賢良素著者乎。此無他。見任則彌縫之術工。官大則應援之途廣也。臣以為宜通　　?各督撫。以後每歲嚴加甄別。舉則甯刻毋濫。劾則甯嚴毋寬。其有惡蹟顯著者。不時據實糾參。更當法行自貴。無僅以官卑職小塞責。倘或容情徇庇。養虎貽害。聽科道官查訪糾舉。該督撫即以溺職論。庶舉劾嚴。而武臣知所畏憚矣。__一曰防驕橫之漸。武職之與文職。事有相關。名位實不相轄。故凡鎮將　　?書。必云一應錢糧詞訟。有司職掌。毋得干預。臣閱邸報。見督臣金礪。參固原總兵李茂一疏。內稱每年派各斗行半價糴豆。私派堡寨。交納馬草。又見科臣張文光。參壽春營參將徐長春一疏。內稱侵占民房。強霸行市。弔打生員王鞏運。甚以穢物填入其口。夫固原總兵駐劄之地。有道府縣官。壽春營駐劄之地。有壽州州官。生員百姓。與鎮將何與。而聽其淩辱。肆其科派。道府州縣。不敢過而一問。其強橫尚可言哉。臣以為宜嚴飭鎮將等官。不許欺弱士民。凌制有司。并申明文武不相統轄之義。有肆害科派者。有司申報督撫。題參重治。庶體統明則不受制。驕橫之氣可漸消矣。__一曰塞規避之路。文職京官告病。查驗明白。准其回籍。病痊起用。外官則徑准休致。無病痊起用之例。所以杜規避也。今武職忽而稱病。督撫代題解任。忽而病痊。督撫又具疏請補。移咨求用矣。豈非值多事之事。則託病以謝責。遇事平之後。復僥倖以圖榮乎。又督撫提鎮。一遇升轉。多題請營將帶赴新任。不曰效用需人。則曰臂指得力。設使新任果屬巖疆。猶不妨借才以供驅使。倘或趨逸避勞。去苦就甘。不適以滋倖竇乎。受爵　　公朝。拜恩私室。至非公也。二者皆規避之路。不可以不塞。__一曰嚴效用之選。臣衙門舊有奉　　旨設上本辦事堂候聽差等官。上本辦事人等為數無幾。或由科目。或係效勞。俱在衙門供事。惟差官一途。額糧百名。以供奉差押解投文護送之用。舊日多有無賴積棍。冒充其中。一經奉差。如虎如狼。多騎越站。騷擾驛遞。無所不至。前此壞事被革。或飽颺而去者。往往有之。案查十一年三月。奉　　旨斟酌考用。授以守備職銜。臣思武進士方選守備。武舉止選千總。外委各官。衝鋒破敵。非有紀錄。不准題補。今以白丁效用數年。而即得四品職官。終覺未當。且此輩奔走之日多。習學弓馬韜?之日少。一旦授以汛防要地。人缺未必相宜。臣以為遇有差官缺出。宜選用一科二科武舉。彼出身科目。必知自愛身名。以之奉差。自能守法。再定以效勞年限。滿日分別等第。考補各項守備。其以前效用差官。或念其奔走日久。不便遽為裁革。必嚴加查覈。果素無過犯。又復諳練弓馬韜略者。方准照例考用。庶官與人相稱。而效用一途。不致滋匪人之弊矣。至于各督撫題補之例。亦所以鼓勵武臣一端。又不可不察焉。巖疆督撫。所恃以鼓舞麾下。奮勇成功者。以有爵賞動之也。臣查十年內經略輔臣。奉有吏兵二部不得掣肘之　　旨。請自今用兵地方督撫。遇有題補。查果人地相當。有功可錄。不妨酌量准從。其他平定之處。不以為例。庶幾軍心踴躍。可以收得人之效矣。以上各款。皆臣職掌所關。故敢詳切敷陳。惟　　皇上採擇焉。_
唐宋兵制得失論|王昶|賀編1827|卷七十兵政一兵制上|從來治國者。莫急於治兵。君任良將。將馭精兵。有可強不可弱之氣。然後國家久安長治。不當襲寓兵於農之迂談以誤國也。唐宋之主。皆百戰而得天下。唐強失其所以為強。則僨亂而蹶。宋弱不振乎其所以弱。則疲苶以亡。說者謂唐之制。以府兵為最。將軍統諸府。府有郎將。坊主圓主相統治。此制馭之善。宿衛者視地遠近。為五番七番八番十番十二番之法。此戍役之善。二十而兵。六十而免。此休息之善。全府發則折衝以下皆行。不盡或果毅行。或別將行。此調發之善。軍有坊置主一人以課農桑。此勸課之善。夫亦取其與周禮略有似焉。而不知唐兵之強不在此。愚常考太宗之置禁軍也。擇善射百人為二番。又選材力驍壯者置飛騎。試而取之也甚精。其十二道都尉。率五校兵馬而訓練之。步伐擊刺。秩然有條。故橫行天下而莫當也。開元初年廢府兵。置?騎各衛軍。悉果敢而勇於戰。所以高?獲車鼻。裴行儉斬泥孰匐。王孝傑破泥孰俟斤。此時兵號最強。李林甫停上下魚書。童奴侍官習為翹木扛鐵。禁軍弛而各衛軍皆壞。軋犖山得以擁二十萬之眾。一發莫支。後雖撲滅。而老兵悍卒。秉節鉞以鎮要地。聚財賄以養死士。黑雲。落鴈。銀槍。效節。感私恩而致其命。始也各衛弱而不足制藩鎮。紇干凍雀。國遂以亡。故曰失其所以為強則蹶也。若宋之兵不然。開國之初。曹彬潘美。皆大將才。而未足以當一耶律體歌。寶元時韓琦龐籍皆名臣。而不能平西夏。兵本弱也。慶歷初。禁軍入籍者八十餘萬。王曙王繼英嘗言驕惰悍慢。率不可用。迨道君將童貫。而闕額至二十四萬。金人直入。其誰能支之。南渡後兵半入於盜。半死於戰。張?之巡社。王庶之義士。一經見敵。靡有孑遺。自樞密院頒教閱之法而宿衛稍強。自左右翼親自教戰而外軍亦少震。故大敵巨盜內外交訌。吳韓劉岳諸人猶能屹然壯東南半壁者此也。咸?間招平民為兵。取充數以覬賞格。兵制極壞。惟江淮水軍。布置漸密。其餘無足取者。夫遼人二帳十二宮一府五京。有兵一百六十萬。善戰能寒。金人兄弟子姓皆良將。部落保伍皆銳兵。元則外有禿魯華諸軍。內有四怯薛諸軍。戰勝攻取。電激風發。即西夏僻處銀綏。而十二監軍六班十部之設。其雄才亦有過人者。而宋以疲苶之兵當之。宜其始而納幣。繼而拜表稱臣。終至崖山之痛也。夫設兵之善莫如唐。三百餘年四夷無敢彎弓南下者。馭將之善莫如宋。三百餘年叛臣無敢稱兵犯闕者。然開元以前。總管節度威震邊關。詔書甫下。解職趨朝。不聞跋扈以抗王命。知唐末之亂非立法不善。而任人之不善也。論兵者舍宋取唐。知人以任將。任將以練兵。庶中外宴然。而國家有可強不可弱之勢矣。_
唐府兵論|秦蕙田|賀編1827|卷七十兵政一兵制上|三代以下之兵制。未有如府兵之善者也。以二府統十二軍。以十二軍統天下之十道六百三十四府。中外相制。上下相維。勢如臂指。其利一。士無失業。可以省養兵之費。其利二。兵有定籍。可以省召募之煩。其利三。無事則散耕。有事則聽調。三代寓兵于農。而府兵則寓農于兵。夫寓農于兵。是兵農雖分猶不分也。其利四。調發之時。更代番休。使天下無長征久戍之兵。而民力不困。其利五。兵興則命將。兵罷則將歸。使將帥不得有其兵。其利六。兵不精者罪其折衝。甚則罪其刺史。責成既專。則士皆素練。其利七。兵皆土著。安居田畝。顧戀宗族。人自戰。家自守。無逃亡轉徙之患。其利八。府兵之中。有番上宿衛者。則天下之兵。皆天子之兵也。故天子無需乎禁兵。而長上者不過百騎。其利九。防邊屯戍。不過以備府兵之不及而已。故亦不專恃邊兵。而屯戍不過軍鎮守捉。安得有尾大不掉之患。其利十。自府兵壞而方鎮盛。元宗之西幸。德代之播遷。所藉以興復者。皆方鎮力也。能禁方鎮之不強盛而逆命乎。方鎮既盛。而天子之所恃以自衛者。已無兵矣。能不增置禁軍。而建立羽林龍武神策神武之紛紛乎。是府兵既廢之後。方鎮禁軍。二者皆有不得不盛之勢。而其為害也亦最大。方鎮之盛也。甲兵險要。財賦人民。皆捐以委之。而悍帥得挾兵權以?天子。禁軍之盛也。藏姦民。蓄逋逃。無勝兵而存空籍。又諸軍皆以宦官主之。而中人得挾兵權以制天子。僖宗以後。方鎮與宦官。相為仇。天子袒中人則召外釁。袒藩鎮則啟內釁。于是禍亂之起。皆天子當之。推其原。則皆廢府兵之故也。說者謂一壞于張說之立?騎。再壞于魚朝恩之專神策。此非探本之論也。府兵之法。則誠善矣。而法必須人以守之。訓練無法。簡閱不精。則府兵弊。弊故不得不改。蓋府兵耕戰之兵也。?騎召募之兵也。耕戰之兵廢。則召募之兵起。府兵之壞。蓋壞于天寶之怠荒。非?騎之過也。_
宋太祖欲令武臣讀書論|魏世儼|賀編1827|卷七十兵政一兵制上|夫為文臣者。廣讀書史。通古今治亂之道。佐天子以守衛社稷者也。為武臣者。犯霜露。蹈白刃。出萬死于一生。奉君命以扞牧圉者也。是文武者各有所司。然守其一而不通其二。則不能無弊。文臣而不知武。則失于懦弱。武臣不知讀書。則鄙野犯上。而不知禮法。而武臣之弊為尤甚。昔宋太祖欲令武臣盡讀書以通治道。其意可謂深遠矣。今夫書者。載古先聖王之道。君臣之義。治天下之本。而上下等威。法律制度之所自出也。昏者讀之。則可化以為明。鄙野者讀之。則可化為有禮。夫明而後能通治道。有禮而後能久居其位。武臣性多獷悍。不識禮法。越制度。唐尉遲敬德。矜功爭坐。至毆皇叔道宗于朝。太宗曲意赦之。此雖保全功臣之道。而未免失國法。周亞夫顧尚方取箸。景帝以其鞅鞅非少主臣。終以此殺之。此于法似正。而殘害功臣之名不可居。然則國法與功臣。一舉而兩全者。莫過于武臣之讀書也。此宋太祖之意至為深遠也。呂蒙為將。孫權勸之學。曰。吾在軍中。未嘗一日廢書。其亦此意也夫。_
宋軍制論|秦蕙田|賀編1827|卷七十兵政一兵制上|宋軍制能革唐方鎮之弊。而不能復唐府衛之制。禁軍廂軍鄉兵蕃兵。一皆出於召募。其立法之謬。蓋沿唐人中葉之秕政。而又有甚焉者也。何則。唐內有禁軍。外委方鎮。當其勢足以相制。則猶可並收其利。至宋乃盡收四方勁兵。列營京畿。又立為更戍。分遣禁旅。戍守邊城。往來交錯。旁午道路。于是無事而坐糜廩食。有事而莫與分憂。天下之大。皆天子自為戰守也。但有唐之弊而并無唐之利矣。約而論之。亦有三變。其始當太祖太宗之世。法制尚明。威令猶肅。亦足為治。久之弊生。兵皆不可用。一變而為韓魏公之刺義勇。再變而為王介甫之保甲。二變而為童貫之增額矣。遞變而遞衰。皆因立法原未盡善。故自漢以來。戰功之無足稱。國勢之弱。未有如宋者。范氏歐陽氏司馬氏。及馬貴與所論。召募之害。與廩給之患。可謂深切著明矣。後人可不鑒哉。_
府兵論|呂星垣|賀編1827|卷七十兵政一兵制上|祖宗之制。一變不可復。兵農之勢。一分不可合。莫如唐府兵。始罷府兵者。張說也。繼之用邊材者。李林甫也。府兵散乃用邊材。而唐天下一亂於邊帥。終失於藩鎮。故曰亡唐者。張說也。三代下合古寓兵於農之道。惟府兵。其制創於太宗貞觀十一年。太宗更事多。慮患遠。躬擐甲。百戰以定太平。乃稽古帝王之規。立子孫長久之計。制府兵。所以收天下之權於一人。散天下之謀於十道者。有乘機制其長策之勢。?天下甫定。百姓雖欲休息。尚習於戰?之利。其視征戍役作。勝於歸農。車轔駟鐵之風。勃乎可用。果乘機立制。百姓當率于祖父。而不怨于子孫。此惟開國之君制之也。故唐初立十二軍。天下平。罷之。貞觀元年。分天下為十道。即謀十道之守禦。十一年。更命統軍別將。為折衝果毅都尉。凡十道。置府六百三十四。而關內二百六十一。皆隸諸衛及東宮六率。凡上府兵千二百人。中府千人。下府八百人。三百人為團。團有校尉。五十人為隊。隊有正。十人為火。火有長。每人兵甲糧裝各有數。輸庫。給其征行。二十為兵。六十免。能騎射為越騎。餘為步兵。每季冬。折衝都尉帥以教戰。當給馬者。官與直。當宿衛者。番上。兵部以遠近給番。遠近疏數。皆一月而更。太宗之制此者。籍藏衛府。伍散田畝。梟雄不能盜弄之。又使百姓進有爵賞斧鉞之恩威。退有父母妻子田閭之係戀。可與動。可與靜。故乘機立制。傳之子孫。今夫罷府兵者張說。所以罷之者。實唐之子孫自壞其立法之意。說不能陳府兵之所以敝。而竟罷之耳。唐自顯德五年後。度海遠戍遠征者。官不紀錄。其沒于王事者不省。不復如太宗時弔祭追贈回授子弟。又州縣官發兵。壯富者賕免。弱貧者脅行。既行而其家充色如故。故始發即逃。不則自殘。其到所。幸有勳級。又苦攘奪。此府兵所以敝也。至元宗開元十年。按緣邊兵籍。有六十餘萬。果盡反其敝政。可得勝兵六十餘萬。乃元完遣張說巡邊。說奏罷二十萬人。說又以諸府衛兵不免色役。多半貧弱逃亡。奏請募宿衛兵十三萬。於是兵農之勢分。祖宗之制變。府兵遂亡。說其承元宗旨歟。抑自出其議也。迄安史之亂。臨用兵。乃召募之。而一聚不得散。重外外叛。重內內篡。方鎮連縱橫之勢。宦官決廢立之策。而唐遂以亡。昔德宗貞元二年。亦嘗與李泌議復府兵矣。泌言始立府兵。更代不爽。後因高宗使劉仁軌鎮洮河以圖吐蕃。始久戍不代。及邊將慕牛僊客以積財得宰相。遂令戍卒等。以所齎繪帛寄庫。利其死而沒入之。於是生往生返者少矣。然卒少叛者。故當復也。德宗深然之。遂置十六衛上將軍。曰左右衛。曰驍衛。曰武衛。曰威衛。曰領軍。曰金吾。曰監門。曰千牛。每各置左右。故十六衛。每衛有上將軍大將軍將軍。自左右衛至領軍。掌宮禁宿衛。金吾掌宮中京城巡警。監門掌諸門禁衛。千牛掌侍衛。立帥布令。非不整齊。而府兵卒不得復。?去太宗開國之初久矣。又前承朱泚李懷光之亂。民皆厭兵。又顯德諸弊政。不得蕩洗。民不慕兵。民既不慕。且復厭之。而苟猝然發之。將有陳勝吳廣事。故機一失而制不得立。子孫既不率其祖宗。祖宗有治法無治人。即亦不能庇其子孫。後世見唐季衰敝。共曉然於罷府兵致之。府兵既罷不可復。不得已出於召慕。遂謂召募勝府兵者非也。韓昌黎策淮西事狀曰。徵兵滿萬。不如召募數千。後人因以召募為勝策。不知昌黎所謂召募者。正得府兵之意耳。?吳少誠因蔡地。用蔡人。聽其便宜自戰。人盡其才。有其利。故舉三州之眾。抗天下之兵四年。其民知少誠。不知朝廷。正為戰守其鄉里。是少誠本竊府兵之意用之。昌黎即奪其長。制其短耳。非曰戰以召募。戍亦以召募也。昔田承嗣鎮魏博。選募六州驍勇五千為牙軍。牙軍驕橫。輒自立帥。史憲誠以下。皆制命其手。迨羅紹威不能制。乃結朱全忠族之。而天雄牙將史仁遇遂起倡亂。是又召募不如府兵之明驗。果召募。必用府兵立法之意。有斷然無疑者。唐府兵既廢。雖德宗李泌不能復之。晚而得杜牧為罪言。為原十六衛。謂貞觀至開元百三十年。被太宗之澤。忽從愚儒。敗天下之大計。杜牧其曉然於唐所以亡者乎。惜於乘機收權。一罷不可復之理勢未及也。故論之。_
廣南藩兵議|潘耒|賀編1827|卷七十兵政一兵制上|康熙十九年八月十日。命廷臣集議尚之信事。?臣咸以之信惡逆罪大。請置極典。　　皇上念其先人之勞。特賜之信自盡。?臣以叛黨不可寬。執奏再四。僅戮其同謀弟四人。餘亦無所問。　　皇上如天之度。於是卓絕千古矣。平南藩下。舊有卒萬人。既誅之信。其軍未有所屬。措置之道。言人人殊。參而伍之。似乎分隸八旗之說為最長。雖然。未易言也。為是有四善。亦有三難。請言其概。藩下之人。習於驕橫。兵興以來。嘗有咆哮恣睢之心。類非他將所能約束也。緩之則驕不可用。急之則鋌而走險。嶺南之地。依山阻海。一有風塵之警。易為煽動。莫若離其巢穴。徙致京師。臨以九重之尊。震以六師之威。伍斂部束。扼其機牙。其善一也。嶺南之地。凋敝久矣。所以然者。藩下之眾。與民錯居。橫刀過市。躍馬出郊。狼戾萬狀。莫敢誰何。牟利子母。單詞陷人。田廬之?奪。子女之掠賣。不知其幾矣。今一旦盡徙若輩。俾此一方市肆安堵。耕農樂業。平居有安恬之樂。警急無意外之虞。其善二也。禁軍雖盛。調發連年。不無損耗。甲士在外。十人而七。彼一軍者。坐鎮一方。士馬飽騰。器甲完繕。誠選其驍果。訓練而整齊之。可得精兵數千。足補禁軍之缺。翦羽翼以厚根本。其善三也。黨亂之眾。實繁有徒。陰伺吾處置之得失以為向背。聲息相近。猶有鉤通結引之思。若遠隔萬里。勢孤望絕。必無他圖。又見我　　皇上推心置腹。兼容并包。引藩卒為親軍。置降人於環衛。其度如天。無疑無貳。誰不輸心解體。歸誠恐後。其善四也。顧有未然之慮。不可不圖者。彼一軍之居嶺南。四十年於茲。買田宅。結婚姻。長子孫。與土著無異。一旦驅之去安樂之土。就轉徙之地。保無有愁苦怨咨。圜視而偶語者乎。其難一也。兵興以來。物力殫屈。江右新脫湯火。中州畿輔。所在災荒。就令彼眾帖伏。束裝就道。而一軍萬人。通計家口不下數萬。自廣至京。不下七八千里。水搬陸運。舟車之力。為費不貲。時絀舉贏。能令措辦無擾於民乎。其難二也。近畿之地。悉為莊屯。圈田占房。為民大病。就令行齎居送。安然至京。數萬之眾。何以處之。將令其僦屋以居。墾荒以食乎。抑仍奪民廬以居之。剝民田以食之乎。其難三也。有一難於此。雖眾善未可驟行。況種種隔礙。能不為之長慮而卻顧乎。昔竇建德既平。召其故將范願等入關。眾心驚疑。而劉黑闥復擾河北。劉孜既納地。其下朱克融等久?京師。貧乏不自存。復踞盧龍以叛。蟻穴之漏。實潰金隄。星星之火。或可燎原。事嘗生於所忽。變嘗伏於麤安。不可不熟慮也。然則處之之道當如何。聞之故王所與起兵者。十不存一二。其餘率多南方召募之人。大扺皆市井游惰。竄居其中。亦有溫飽之家。夙苦藩下侵剝。願入厚貲。藉占名籍。倚以自庇。此輩固南人。不樂北來。又惡藩下之名。以得湔洗為快。莫如下　　詔。令藩下之人願自脫為民者。許投牒幕府。繳納軍資。給以文書。聽其自便。必爭起而應之。十可去六七。此汰而去之之策也。其道利用速。至於老營舊部。邊關河朔之人。服食嗜好。與滿人漢軍不殊。代馬北風之思。必願北還。須得雄偉豁達有威望之將領。部署約束。厚加撫存。曉以八旗之便。有官者仍與之官。有糧者仍給之糧。裕其衣食之原。開以功名之路。仍寬為之期。令得斥賣田宅收辦資裝。歡然樂遷。不拂其性。俟年歲稍登。民力麤足。然後率之北來。人數既少。事亦易辦。此撫而納之之策也。其道利用緩。夫除疾者必去其根。定亂者必翦其孽。語云。兵難遙度。事貴沉幾。除亂固難。善後尤不易。謀國務在萬全。惟博謀而明斷之可也。謹議。__　_
整飭營務疏雍正十一年|廣西巡撫金?|賀編1827|卷七十兵政一兵制上|竊惟我　　皇上睿慮周詳。恩施優渥。欲武臣等養贍有資。以勵操守。自提鎮以下。酌定馬步名糧。較前頗為豐裕。此外不許一名虛冒。定例綦嚴。凡屬提鎮等果皆恪遵定額。弊絕風清。自然威行令肅。將弁奉法。操練精勤。無不整飭之營伍矣。但臣?心體訪。仍不無有相沿積弊。將弁以扣繳為名。每多巧取。提鎮之操持不慎。易墮局中。於定額名糧之外。或仍有坐糧數十分至一二百分不等。因而將備遞有私?。抑且開除兵馬。及頂補各日期。造報多不以實。支銷公費名糧。亦有浮捏分肥。即總督稽查嚴明。稍兢凜於一時。難免沿襲如故。或遇新舊交代。暫為募補。以示無私。并有焚毀底冊以泯其?者。至於同城文員監放糧餉。臨時亦只得遵例出結。究無從察其虛實。此營伍之弊。實難徹底清查者也。如提鎮之操持。不能自勵。則有慾不剛。恐失眾心。因博寬厚之名。姑容輕縱。以邀譽於弁兵。即操練整頓。亦屬具文。總由源本不清。互相掩飾。此又大概營伍之通弊也。__臣仰體　　聖明整飭至意。伏思各標俱有中軍。凡兵馬錢糧出入數目。中軍無不悉知。中軍剛正。則上下皆有顧忌。中軍庸劣。則惟事迎合取容。是中軍一官實關緊要。以臣愚見。請令督臣。將統轄省分撫標提標鎮標之中軍等官。許不時揀擇調換稽查。如有虛冒等弊。令其密稟督臣。若所調之中軍。有不能覺察。或涉蒙蔽之嫌。督臣即調回改委。如查訪確實。一併參究。如此則中軍皆畏法紀。將弁無不凜遵。凡營中之陋弊。督臣無不周知。而各標之良法。彼此互相則傚。督臣寄耳目於各標之中軍。中軍盡心力於所管之營伍。稽查既易。虛冒自清。虛冒既清。訓練必力矣。_
明季利弊論|魏裔介|賀編1827|卷七十兵政一兵制上|治天下之道。固亦多端。大要在於定經制。正人心。厚風俗而已。然經制之要。莫先於取民有制。取民之制。在審天下各郡縣地土之厚薄。而定其高下收穫之多寡。而權其重輕丈尺之大小。而審其規則。如南方多種稻。而稻地有厚薄之不同。北方多種麥穀。而麥穀地亦有厚薄之不同。收穫多寡。有大相懸絕者。尺丈大小。亦有迥然不同者。倘不詳加察覈而定之。生民之苦。何由蘇乎。戶分九則。明之制也。自明之末季。而已不可行矣。又況於今日乎。種馬之弊。起於永樂之時。散馬種於民間。而歲收其駒。名曰俵馬。大為河北山東諸省之害。民之傾家產。鬻妻子者。不可勝計。至我　大清而革俵馬。如解百姓之倒懸。然馬既去矣。每縣折銀。至二千餘兩。此古所未有也。明季驛遞之馬。令民間喂養。又每驛設驢。其喂養馬驢者。謂之馬頭驢頭。而以驛丞司之。雇覓人夫。則有遞運所司之。凡衝途州縣。則令偏僻州縣幫貼。然民間賠累至極。至我　大清而令官養官應。其收買草豆。不無派之民間。短予價值之弊。然百姓甘心而無怨。蓋利其大矣。而小小有弊。不足計也。又如天下衛所。乃明朝蓄兵養馬。武備軍政也。無事則耕。有事則戰。其衛所官長。皆以指揮使千百戶為之。而統於京師之五軍都督府。五軍都督府同知僉事。皆以公侯伯為之。如有征討。則設掛印總兵。用文臣參贊。調取各衛兵馬。事平各歸本衛所。法至善也。迨其後天下多事。乃以衛所之軍為不足用。而召募民間之驍悍者以為兵。此輩多四方無籍之徒。主將得人。養之厚而馭之嚴。亦能有功。否則鼓噪逃竄。去而為盜。明之流賊。雖起於飢民。實由此輩驀入其中。為之雄長。往往有弓馬技藝。精熟過人者。李自成。張獻忠。皆逃兵中渠魁。故官兵遇之而潰。如飢民烏合。雖百萬亦不能戰也。葛榮之寇。敗於滏口。竇建德之眾。敗於虎牢。皆烏合也。安史之不易平者。正以其徒皆邊陲勁旅耳。此數端者。或用舊法而弊。或變舊法而敗。是以為天下者。在乎斟酌時事。變而通之以盡利。勿拘拘於膠柱鼓瑟之見。斯可以矯偏救弊。而不至於國事民生之大壞也。可不審哉。可不慎哉。_
籌昌化營汛兵制議|陶元?|賀編1827|卷七十兵政一兵制上|頃者憲駕初臨。即以禦暴為急。通飭州縣。蓋以瓊郡內黎外海。為逋逃之藪。故不得不為未雨之計也。　國家待兵甚寬。餉兵甚厚。而兵且益窮。弱者債折軍器。強者至於為暴。此必有受其責者矣。今帥府不究其致窮之故。而徒禁商人之收當。不返諸己而責之人。不探其本而求之末。抑亦過矣。今職敬陳三弊。一曰抽汛。夫兵各有營。營各有汛。汛各有地。不得擅離。今防昌營兵。自奉裁之後。僅存九十一名。除墩臺塘汛外。現在番上者。止三十三名。而又抽去六名。給役帥府。又聞各營汛之兵。皆有抽役。竊思瓊郡文武將吏。建牙相望。已得居重之勢矣。水陸三營。海南一衛。兵力厚集。已無寡弱之虞矣。昌化邊長地曠。營兵止有此數。而又抽去六名。使現伍者代之當差。然則兵力安得不困。地方安得無虞。即使僥倖無事。而亂經制之宜。缺行伍之用。上有私役官軍之咎。下有擅離汛地之殃。誰為之統率者。而顧令若是。誠宜移咨帥府。亟令發還。庶多一人即收一人之用。多一伍可寬眾伍之力。上成帥府之美。而下收兵士之心。莫要于此矣。一曰雜派。國家兵餉百萬。既已解營。而又令州縣監放者。恐其扣剋也。恐其虛冒也。今防冒兵六名。在府支餉者。封疆大臣。諒無虛冒之事。此外八十餘名。在縣支餉者。公同驗放。亦無扣剋之情。然聞軍中交際不貲。用度奢侈。上自帥府執事。下至汛目管隊。凡有公私雜費。無不派之於兵。區區月給之餉。所餘幾何。幸賴海南兵皆土著。皆有父母妻子之戀。吞聲忍氣。不敢稍有異心。若如白沙之兵。無籍相聚。則近日之變生矣。夫　國家之制。文武不相統攝。雖令州縣監放。而州縣不能禁其交際。不能禁其奢侈。則又安能禁其雜派。至於兵日以窮。而債折軍器。又日益窮而至於為暴。然且責以監放。勒其印結。州縣之結出。將領以為固然而不見德。州縣之結不出。將領且嫉視州縣而不相輯睦矣。且非獨將領然也。士卒畏將領之威。而不敢訴之州縣。將領畏士卒之有後言。而縱之生事地方。及至州縣約束。將領又從而庇之。于是士卒樂其寬縱。轉忘將領之朘削。而深仇有司之繩押矣。是士卒亦不見德也。竊謂兵餉已經解營。當如前歲提督之疏。竟令營將放支。勿復關白州縣。若仍責州縣監放。因循故套。下不見德於士卒。上不見德於將領。州縣方救過不暇。而欲與不相統攝離心離德之將士共商禦暴之宜。此必有所不能。誠宜授州縣以察核之權。使放糧之後。士卒出具並無雜派結狀。投遞存案。有即許詣州縣告理。勿具結狀。若不行告理而具狀者。州縣乞勿從坐。先收士卒之心。以為州縣之衛。又莫要于此矣。一曰補伍。職聞明將戚繼光之言。天下官莫如守令。兵莫如父子兄弟。父子兄弟之兵。非守令不能調集。故其備倭浙東也。官已至參將。特薦知縣趙大河為監軍。使大河簽報。而已選而用之。夫繼光方奉朝命。團練土著。豈不能自行召募。誠以土著之兵。必係里甲。非親民之官。不能知其丁糧之多寡。故不敢以兵備而妨國課也。今海南兵皆里甲。而營將竟行召募。不令州縣與聞。奸兵逋賦役者。朝入行伍。夕即瞪目以視州縣。以為無如我何矣。夫繼光之練土兵也。用子弟以衛父兄。使知親上死長之義。海南之用土兵也。率子弟以叛父兄。先假之以犯上凌長之威。彼既無義。又安能勇。此非所以齊士心也。竊謂自今以後。行伍有缺。誠宜屬州縣簽報。而營將選而用之。一如繼光之法。庶兵民不相為厲。文武不相掣肘。而禦暴之計。又莫要于此矣。凡此三事。所以恤民。即所以禦暴。在職官守所關。不得不言。仰祈體恤兵民。移咨帥府。通懷商榷。酌議允行。舍此而求之於末。終無所濟。_
虛名冒餉疏康熙五十一年|左都御史趙申喬|賀編1827|卷七十兵政一兵制上|國家命將設兵。星羅棋布。每年養兵之餉。不啻千萬計。所以樹威銷萌。安民保泰。慮至深而意甚遠也。夫設一兵必得一兵之用。而後兵不虛設。費一餉必得一餉之實。而後餉不為徒費。如其不然。則是冊上有兵。而伍內無兵。此兵將安往乎。紙上有餉。而軍中無餉。此餉將安歸乎。其咎固在于侵餉之官。而其弊總起于頂名之兵。?兵之招募者。即為新收。而兵之事故者。即為開除。此一定之理。亦一定之法。自食糧之兵。皆頂名而非真名。雖有召募。而悉係舊名。則無從辨其為新收。即有事故。而仍存舊名。則無從察其為開除。應除而不除。則未除以後之餉。俱飽侵餉之腹。應收而不收。則未收以前之餉。盡入侵餉之囊。或經查點而塗人皆兵。不妨張冠李戴。孰能識其是非。或遭摘發而相沿已久。不難指東話西。孰能驟為改易。　朝廷捐餉以養兵。營伍無兵而糜餉。豈不大可惜哉。不惟是也。兵丁有犯命盜本案之事。而糧冊無名。便可脫然事外。則頂名之兵即為藏奸之地矣。不惟是也。兵丁有准入場考試之例。而私行替換。便可倖弋功名。則頂名之兵又為舞文之魁矣。種種弊端。總由頂名食糧。而其流遂至于不可究詰。臣請　　?下直省將軍督撫提鎮。嚴查各營兵丁。從前有頂名食糧者。速行據實報明改正。嗣後食糧兵丁。遇有事故。即與申報開除。一有召募。亦即按名註收。併將兵丁改正姓名。及真正年貌籍貫。造冊報部。倘有不遵。即以虛冒兵糧論。如此則兵皆真名。自無虛兵。餉皆實餉。自無冒餉。行間多荷戈之士。地方藉防守之益。而　國家庶享磐石之安矣。_
請展裁兵期限疏|姚文然|賀編1827|卷七十兵政一兵制上|臣日來風聞有裁兵之議。竊思內地冗兵。有糜糧餉。兵日增則餉日絀。裁兵以裕餉。　　廟謨實為深遠。區畫自然周備。但臣愚見過慮。以為裁兵宜以漸也。兵有新增之兵。有經制久設之兵。議裁新增之兵。尚可於經制缺額中補伍。若將新舊之兵。一時議裁。則舊兵有失糧之怨。新兵無補伍之望。將眾多無賴無歸之人。聚之於一地。迫之以一時分散。恐眾聚則勢成。人急則變生。雖有賢督撫提鎮加意安插。非易事也。方今無事之地。惟直隸山東山西河南江南等處。兵戢民安。財賦足額。實為天下根本。至此等處地方。雖稱腹裏。亦多有深山?險阻之處。萬一有鋌而走險者。雖無足慮。然亦不可不深慮也。臣請　　?部酌議。即於見在議裁之兵。將新增者分其緩急。次第裁?。其經制舊兵。暫且照舊存?。俟新兵裁汰。事畢之後。再為酌議。行令該管理軍務各官。將老弱者陸續裁汰。事故者勿補。以漸銷去。及至所裁之定額而止。不必新舊各項兵丁。一時同裁。庶裁兵有漸。而餉亦漸裕矣。臣書生迂愚。過慮之見。既曉夜縈回於胸中。不敢不據所見冒陳。可否採擇。仰候※※睿鑒施行。_
議兵|姚鼐|賀編1827|卷七十兵政一兵制上|兵民分。雖有聖人不能使之復合者。勢也。今有人焉。命其子弟。入則挾筴操管而學書。出則量庾籔。權輕重。度長短。持算而營什一之利。其子弟必無一能矣。今君國子民者。佹而使耕稼之農。聽號令。習擊刺。舍田里安居。而履鋒鏑。而輕死亡之難。其病於眾庶而傷於國也亦明矣。目不兩視。耳不兩聽。手左右畫則乖。足跂立則先疲。兵農兩為。戰則速敗。而田野為蕪萊。國何賴此哉。然古王者兵。未始不出於農。何也。古之時。征伐之事固少。一旦戰而用其眾也。至於萬人則為多矣。日行三十里而舍。戰陳必以禮節焉。擇素教之人。而使進退止伐於疆場之交。不啻為揖讓俯仰於庭戶之內也。夫何為不可。後世不然。動以百萬之師。決勝於呼吸之頃。屠滅之慘。川谷流膏血。軍旅數動。則士長齒槁馘於營幕之中。當此之時。士卒知戰?而已。居則暴棄。而與人若不同類。固不可使伏居井里。而民苟非習於兵者。亦不可使之復為兵矣。昔者湯之伐桀也。民則曰舍我穡事。湯至仁也。以民為兵。不免於怨。若後世之兵。善撫循之。或踴躍以從戎事。豈將能賢於湯武哉。兵與民分之故也。昔者管仲用齊。欲以兵服諸侯。管仲知先王兵民為一之制。不可以決戰。故參其國。伍其鄙。國中士之鄉十五。五鄉為一軍。參其國。故三軍以方行天下。伍其鄙。故野有五屬。五屬皆農夫而已。國則為軍。鄙則為農。雖不盡若唐宋以後之制。而兵民之分自是始。故齊之伯天下者。兵習戰而農不勞。是故管子天下才也。謂兵不可擾農。亦不可盡一國而為兵。定以三萬人。教以軍令。使之足用。是故兵必習戰農必習耕。兵不習戰農不習耕。雖多不如其寡已。嗚呼。後之為兵者。何異於管子也。兵額多而不盡可戰。又不欲養兵而逸之。使之不習戰而習於百役。自明以來。運糧之丁。其始兵也。而卒不能持一梃。以與怯夫為?。然以代民轉輸之苦。尚有說也。今之營伍。有戰兵。有守兵。不習知戰守之事。顧使之雜為捕伺盜賊。詰私販娼妓賭博之任無不與。是直有司事耳。使兵足任之。而有司不能。何以為有司。況兵藉是名而恐喝取財。擾地方為害者有之矣。夫兵農惟不欲兼也。故使之專於為兵。今之紛紛而呼於市。而誰何於道路者。夫豈非兼任也。則又不若使為農之為愈也。_
階級二|儲大文|賀編1827|卷七十兵政一兵制上|予既書韓魏公司馬溫公論階級劄。而復覈范文正公執攻。嘗以御史梁堅彈奏知慶州滕宗諒用官錢十六萬數萬貫不明。又有上言知渭州張亢驕僭。力乞根勘辨明。且曰如有乖越。臣甘同受貶黜。洎燕度勘訖。又上辨劄曰。邊上臣僚。見此深文。謂朝廷待將帥少恩。於支過公用錢內。搜求罪戾。欲陷邊臣。且塞下州郡。風沙至惡。觸目愁人。非公用豐濃。何以度日。豈同他處臣僚。優游安穩。坐享榮祿。陛下深居九重。當須察此物情。知其艱苦。豈可使獄吏為功。而勞臣抱怨。其副樞密也。嘗以陝西路罷同解乾耀等九州軍公使錢一千八百貫文劄請令依舊。曰今贍民兵一名。歲不下百貫。今減省得公用錢一千八百貫。只養得兵士一十八人。以一十八人之資。廢十餘郡之禮。是朝廷未思之甚也。況今來逐州使命之外。各有軍營。每年春後。邊兵歇泊。動經半年。軍中人員。並無宴犒之具。雖條貫有旬設之名。逐州每月一次舉行。軍員各給錢一百文。已來官務薄酒二升。既無公用。更不赴筵。亦不張樂。豈朝廷宴享將校之意。州郡削弱。道路咨嗟。當全盛之時。豈宜如此。朝廷用武之際。於此一事。尤宜照管。上與魏公溫公劄並行不悖。蓋必有文正公寬閎之識。而後可施魏公溫公整齊之法也。_
階級|儲大文|賀編1827|卷七十兵政一兵制上|宋司馬溫公嘗劄論階級。曰。臣聞治軍無禮。則威嚴不行。禮者。上下之分是也。唐自肅代以降。務行姑息之政。是以藩鎮跋扈。威侮朝廷。士卒驕橫。侵逼主帥。上凌下替。無復綱紀。以至五代。天下大亂。運祚迫蹙。生民途炭。祖宗受天景命。聖德聰明。知天下之亂。生於無禮也。乃立軍前之制曰。一階一級。全歸伏事之儀。敢有違犯。?至於死。於是上至都指揮使。下至押官長行。等差相承。粲然有?。若身之使臂。臂之使指。莫敢不從。故能東征西伐。削平海內。為子孫建久大之業。至今百有餘年。天下太平者。皆繇此道也。近歲以來。中外主兵臣僚。往往不識大體。好施小惠以盜虛名。軍中有犯階級者。務行寬貸。是致軍校大率。不敢鈐束長行。甘言悅色。曲加煦嫗。以至懦怯兵官。亦為此態。遂使行伍之間。驕恣悖慢。寖不可制。上畏其下。尊制於卑。所謂上陵下替者。無過於此。臣聞聖王刑期於無刑。今寬貸犯階級之人。雖活一人之命。殊不知軍法不立。漸成陵替之風。則所繫乃億萬人之命也。臣愚欲望陛下特降詔旨。申明階級之法。戒?中外主兵臣僚。令一遵祖宗之制。如敢有輒行寬貸。曲收眾心者。嚴加罪罰。以儆其餘。庶幾綱紀復振。基緒永安。此在溫公諸奏劄中尤為深切。而韓魏公以虎長行武贇告諭本指揮關元。亦嘗乞嚴軍律。曰國家屯置師旅。眾踰百萬。一營只委將校數員。若鈐制稍嚴。便即捃拾小過。於引見之際。唐突論訴。朝廷不以大體斷之。兩皆獲罪。必恐此後兵率將校。漸廢階級之制。但務姑息以求無過。若一旦邊境有急。使其亡軀命而赴湯火。必不能為陛下用也。此可與溫公劄互相發明。葉水心嘗極論藝祖階級之制。而以王安石欲廢之為亡遠識。且曰安石固不知。而不為安石者。又豈能知之哉。蓋其感慨深矣。陳同甫樂府曰。感君元不識階級。此第為士大夫雍容樽俎。忘貴賤之分者寓言之。而非所以施於軍旅之間也。_
養兵論|陳黃中|賀編1827|卷七十兵政一兵制上|今日治軍之法。在汰之使少。治之極嚴。厚其糧餉。重其賞罰。則養一兵得收一兵之用。否則養兵愈多。士苦常飢。度支不繼。上下交困。雖有百萬之師。無所用也。綠旗之兵。自沿邊諸鎮外。大約馬一步九。其守步月餉。計月僅得銀九錢有奇。一卒之家。約以三口計。是一口每日僅得銀一分餘耳。夫重賞始得勇夫。而薄餉必無強卒。故今之名隸伍符者。皆市井游惰。不克自存。計無復之。苟延歲月。始肯入伍。猶且逃亡告退者甚多。若其人稍有謀生之策。必不肯為。其中更有挂名冊籍。規避差徭。別營他業以自給。而其技藝之不堪。又不待言矣。夫兵民既分以後。軍伍之政不修。舉農夫力耕之稅。以供罷懦坐食之兵。糜費日滋。捍禦無效。是兵適為耗國病民之一?。不可不求所以善治之法也。夫召募之兵。自二十以上。至於衰老。不過四十餘年。其足以披堅甲冒白刃者。不過二十年耳。而應募以後。即皆廩之終身。是一卒凡二十年無用。而俱仰食於官。以此推之。養兵百萬。則是五十萬可去。屯兵十年。則是五年為無益也。府兵之制。猝不可復矣。則養兵之法。亦當為之斟酌其善者而行之。如定募兵之制。二十以上則收。年過四十五。即復為民而除其籍。使其入伍之日。先知除籍之限。則除之無有怨心。且其精力。尚可別為謀生之計。此法行。而行伍無老弱之兵。軍中收簡練之實。然法不宜驟變。其現在營制。姑仍舊規。第使營中現兵。凡有事故。無另為募補。行之十年。而疲弱者可汰之使盡。因即以汰兵之費。倍加贍兵之需。則兵可日精矣。然庸人習於故常。必以為紛更軍制。且坐少數十萬之兵。必有行伍缺乏。此必不然。夫邊方內地。凡堡寨村落。既有團練之士卒。各自成軍。則守衛自不憂單弱。且所汰者。皆老弱無用之疲兵。存之適足糜財。汰之無關輕重。治軍之要。必自此始。況以汰卒之糧。加精卒之餉。示　國家無銖黍利於其間。尤足為有勇知方之勸。至月餉既加。而蒐簡之法始可整肅。今外省督撫提鎮之閱兵。務為姑息。都試之日。賞輕罰少。積習既久。當不足勸。罰不足懲。將懦卒驕。緩急難恃。閱兵之法。當列為差等。凡一隊之中。勇怯能否。必有區別。故選鋒為治兵要務。全才難得。貴舍短取長。斯人各自效。當令督撫提鎮通飭偏裨。於本隊中。人為試驗。選其弓馬出類。膂力兼人。有膽氣。有智略。四事皆備。或三事兼擅者。定為第一等。四者之中。二事可取者。為第二等。一事可取。或一事麤可觀者。為第三等。四事俱不足取。而年方強壯。勤於練習者。為第四等。其演習器械。苟有專長勝人。皆可備二等三等之選。並令開報。仍親加閱視。律以教習條約。其賞一人重而必信。其罰一人嚴而必果。使?裨士卒。凜凜焉懼吾不測之恩威。然後三軍之士。赴湯蹈火。惟上所命。斯乃為節制之兵。而可收貔虎之用也夫。_
保甲三論|黃六鴻|賀編1827|卷七十四兵政五保甲上|夫保甲之安擾視乎其法。保甲之興廢視乎其人。法之不善。有擾而無安。人之不得。名存而實亡。謂保甲之無益于民也固宜。惟夫十家之姦宄盜逃。惟甲長是稽。百家之姦宄盜逃。惟保正是問。一鄉之姦宄盜逃。惟保長是綜。苟非其人。則十家之眾。不服其稽。百家之十甲長。不服其問。一鄉之保正。不服其綜。則雖姦宄盜逃。日縱橫于十家百家一鄉之間。甯復有所忌憚邪。故欲保甲之實行有效。非保甲長等之得其人。未見其可也。所謂保長者。邑分四鄉。鄉立一長。謂之保長。不曰鄉而曰保者。以鄉別有長。所以管攝錢穀諸事。而保長乃專司盜逃姦宄。不與乎其他者也。舊例。即以鄉長而兼保事。其責任不耑。而才非所用。?鄉長取乎年高有德。而素行服人者充之。保長取乎年力精健。才猷邁眾者充之。故所用不同。而責任亦異。未可兼理也。所謂保正者。以之統率十甲長。并甲中伍壯。亦必擇其才力精健。才智過人者充之。至于十家長。舊例。即以第十一家為甲長。或十家輪充。夫甲長之役。蓋為稽查十家之盜逃姦宄。非以備數而已。若耑主之家。輪充之眾。類多愚頑老疾。鰥寡貧窶之人。將責之抱十家之牌。朝稽而夕詰邪。故必于十一家之內。擇其殷實老成。有子弟者充之。非有故不更。?殷實老成。則廉隅自飭。揮指聽從。有子弟則助理有人。勿致誤事。而甲務可舉矣。其選擇之法。先擇保長。而保正十家長須于編甲之後始可遴選。宜先出選舉保長告示。而曉以轄統保正。稽查盜逃姦宄之專司。并待以破格優異之殊禮。各給鈐記。凡有公務。許得印封申送。使人知責有所耑。即可免里遞奔走瑣屑之煩。禮有所加。自不同約地奴隸呵辱之賤。而有品自重。有才欲試者。亦踴躍而樂于從事矣。至于編保之事。俱保長專任。而城廂約地。及鎮集村長莊頭。各為兼理焉。其大鎮集。大村莊等長。亦必擇殷實才能者為之。仍著本村鎮人民公舉。其禮遇較保長少殺。不行庭參。于簷前叩首。而仍給以花紅優免票。鼓樂導中門出。其小莊頭不及百家者。雖亦本莊公舉。必俟任事有功之日。方行獎異。而先無所加禮焉。?禮別以殺而愈崇。恩施以功而益勸也。保甲既編。而後擇十家之長。百家之保正。其保正選擇之初。著保長協同鎮長莊頭嚴加選舉。年力精健。才智過人者。報縣。俟親驗而用之。其見禮與花紅優免鼓樂導出。與村鎮長同。?保正為保長分任。而鎮村諸長亦與保正之責相表裏。俾之協舉共事。彼自不肯容匪劣而自貽誤矣。__村鎮之有牆濠。猶州邑之有城池也。所以防盜寇而固守禦。甚未可少也。然愚民狃于耽逸。憚于煩勞。往往防禦不設。卒致見侮于暴客。株累于逋逃。而後悔之無及。故鄉鎮村莊建柵築濠之舉。不可不亟講也。其法各鄉之鎮。宜設一鎮長。集宜設一集長。村宜設一村長。莊宜設一莊頭。必公同保舉其老成服眾者為之。其功罪之賞罰。無少異焉。其鎮集村莊無論大小。一切建立柵門。築浚牆濠。以及撥派瞭哨巡更等事。皆本鎮集長莊頭專司。而保正為之兼理。?以保正主于分。號召難一。未若鎮集長等統于合。呼應更靈也。其建柵之法。如北方鎮集各莊大街。皆有牛車出入。南方通衢鎮市。亦有輿?住來。其門務須高大。其安立門樓瞭臺。視村鎮之方長斜窄大小。以為多寡。總要四遠俱見。其門樓外周遭?空道。可以通行。外設耳垣。可以護身。俱須建造堅固。其挑濠之法。先相地勢。宜于高處四望本村何方地勢稍高。非浮土所積者。是其龍脈。其兩邊稍低處。即為宅地界水。其水流聚之處。即其宅基正向。其濠宜上闊下狹。?上闊使人不能踰躍。下狹使人不能藏走故也。濠中水要通流。不可薪土壅積。通流則濠身不致浸漬。壅積則日久漸高。人思掘牆取徑矣。濠內所起之土便可築牆。牆宜厚不宜薄。高須一丈。基寬五尺。由漸而縮。至頂寬三尺。建角樓瞭臺之處。尤須幫築土臺。構樓其上。以便出樓守禦。其設門之處亦不?實道。宜造弔橋。有事則拽橋閉門。甚為嚴謹。夫樓柵牆濠之設。總期規畫得宜。工力不惜。方可堅固長久。如晉中太原汾州等府大家巨族。崇墉峻樓。儼如都邑。何嘗迫于功令。驅之刑罰而為之哉。?相率自資防禦。而謀之不遺餘力耳。則夫凡有室家之計者。安可不取效于太汾之民乎。__予輯保甲章程十八條。皆保甲中之所必講者。其首要在理得其人。得其人而事無不舉矣。其次在于功罪明賞罰信。罪明賞信而人無不樂用矣。戢盜逃所以安民。勤勸導所以厚俗。則獎善舉惡。烏容已也。凡人之恒情。莫不勤始而倦終。嚴先而懈後。必自始至終。無有怠形。由先及後。不聞需擾。則庶幾其能久乎。至于賭博娼妓。清界救火。若于保甲無涉。然姦可藏。而姦不能詰。界可紊。而界則累人。火不禦。而火能耗物。何一非損吾百姓之事邪。鴻故並歸于保甲。而為司牧者惓惓致意焉。然說者以北方地廣人稀。東南地狹人稠。謂保甲可行于北方。而不可行于東南。夫保甲按戶編甲。按村編保。初無論于地之廣狹也。若謂地狹人稠。則地非窵遠。愈覺近而易稽。人匪零星。益覺多而易守。又何東南之不可行乎。然鴻嘗觀北方州縣。多無城郭。有亦間多土築。斯豈村莊畏盜。而州邑獨不畏賊邪。?北方之土善?。燒磚多窳裂無用。故惟築不砌耳。東南土皆膠固。無地不?。且村莊之外每多池沼。若于空隙。實以磚垣。較之北方?磧濠牆。不更堅久乎。意謂東南之不可行者。其弊有二。東南賦稅煩重。州縣急于期會簿書。一切地方利弊。俱不暇計。以故盜逃疊罹參罰。亦付之無可如何。此因循之弊一。東南巨族大家。冠?相望。州縣每有興舉。凡不便于紳士者。輒倡為議論。格而不行。此畏阻之弊二。有此二弊。保甲雖善。安有施設之日。是非才長識贍。理劇裕如。銳志力行。毅然不撓者。未可遽語于斯也。鴻更欲漁舟埠船一例編保。使居民行旅共相安于高枕而無虞。或亦?心政事者之樂聞乎。_
保甲說|李光型|賀編1827|卷七十四兵政五保甲上|記曰。觀於鄉而知王道之易易也。苟一鄉之事不治。何論一縣。保甲者。分之極其細而不紊。合之盡其大而不遺。故必知地方之險易。村居之疏密。而後聯比分甲。可行出入守望之政。知臺驛遞之遠近。橋梁舟楫之所屬。而後期會修建。可行奉公利濟之政。知水土剛柔之性。山澤原隰之宜。而後區種別財。可行因地利民之政。知人民生聚之多寡。地利物產之盈絀。而後勞民勸相。可行農末相資之政。知閭里疆域之息耗。居民世業之貧富。而後誘勸畜積。可行斂散賙?之政。為姻婭族姓之相聯。比閭同里之相屬。而後讀法講諭。可行孝友睦?之政。知田園家室之有賴。四民藝術之有託。而後分別勤惰。可行課督鼓舞之政。知剛柔知愚之異質。奢儉貞淫之殊習。而後旌淑別慝。可行勸賞刑威之政。是故一行保甲而政具舉矣。人徒見吏胥約保之奔馳。門牌冊籍之更疊。出役應差之勞。什伍連坐之患。而曾不聞衛養教利之政。以此民志不安。交相逃避。吏胥約保。緣以為姦。宜共指為擾民耳。要在為州縣者。周覽封域。明辨水土。詢問風俗。體察人情。簡節而疏目。得其大意之所在。以次漸興。而絕無強民之?。斯可以行之久而相安也。_
保甲論|沈彤|賀編1827|卷七十四兵政五保甲上|保甲之設。所以使天下之州縣。復分其治也。州縣之地廣。廣則吏之耳目有不及。其民眾。眾則行之善惡有未詳。保長甲長之所統。地近而人寡。其耳目無不照。善惡無所匿。從而聞於州縣。平其是非。則里黨得其治。而州縣亦無不得其治。今之州縣官。奉大吏之令。舉行保甲。而卒無其效。非保甲之法之不善。為保長甲長之人之未善也。夫今之保甲。即周官之鄉之州黨族閭比。遂之縣鄙酇里鄰也。保長甲長。即鄉大夫之州長黨正族師閭胥比長。遂大夫之縣正鄙師酇長里宰鄰長之屬也。周之時自鄰長而外。皆為士大夫。士大夫皆有德行道藝之賢者能者也。故分民而使之治。而遂各道之以親親長長慈幼之恩。勸之以相保相受相葬相救相賙之誼。教之以祭祀喪紀昏冠飲酒之禮。耕耨也則趣之。行役也則作之。財賦也則斂之。讀法也則從而勸戒之。媺者賞惡者誅。而無或不共其職。故成康之世。天下無有一家一人之不治焉。今之長保甲者。雖不使之治其里黨。與周之里宰黨正不同。而里黨之不法者。罹患害者。皆得以達之州縣。是亦周時分里黨之治之一端也。為之者。其人大率庶民之顧利無恥不自好者。弊且百出。安有其效。故舉行保甲而先擇其長保甲之人而後可。保長長十甲。甲長長百戶。分百戶而十人長之。謂之牌頭。牌頭則庶民之朴直者為之。保長甲長。則必擇士之賢者能者而為之。賢者能者。其陳說事之始終。必有序而不殽。論列情之曲直。必以實而無偽。抑其平日必有以表率之。教導之。使其心不終汨於邪僻。又必有以區畫之。安處之。使其食與衣。不必由於兇惡。歷久漸馴。而里黨之風。自歸於正。使慮士之賢者能者為今之保長甲長而有所不屑。則惟為州縣者重其事慎其人。求之以誠。聘之以禮幣。告之以欲分治之故。與任分治之議。而使之整其所屬。糾其邪僻兇惡。達之州縣亦得展其心思才力。自無不屑之患。統乎保者為鄉。鄉則就搢紳聘焉。其遇之隆。任之專。較之保長甲長而更倍焉可也。及功過已著。則權其大小輕重。而賞罰進退以為勸懲。必且感德畏威。而職無不盡也已。雖然。欲如是。非州縣之所得擅為也。責在大吏。而大吏亦不得而自專。必也奏其事於　朝廷。得額定其員。次第其祿位。立考績黜陟之法。而後可行也。夫周官鄉遂之制。自兩漢後魏以迄唐之盛。明之初。略倣而行之。皆得以善治而宜民。而大儒若朱子。名臣若蘇綽。近世名儒若魏子才顧甯人輩。又莫不稱為治教之基。則非迂遠而闊於事情可知也。在更化之初。必有議其不便者。行之久而利。則相與安之。且歌誦之矣。比閱邸報。見內外大臣議保甲者多。故述為此論。請正其得失於吾所友事者焉。_
保甲議|黃中堅|賀編1827|卷七十四兵政五保甲上|保甲之法。其來舊矣。自周禮有比閭族黨。使之相保相受。而其後管子以之治齊。商君以之治秦。皆能致富強之效。沿及漢唐。法未盡廢。及宋王安石行之。乃至亂天下。於是議者?以為不可行。豈法之宜於古。而不宜於今歟。抑其所以推行者。未得其道也。　國家憲章古制。令郡縣舉行保甲。具昭彌盜安民之美意。然往往急之則擾。緩之則怠者。何也。毋亦人情風土。各有異宜。而不可不善為之調劑歟。?北方之俗強勁。民多聚族而居。__蘇子瞻嘗言河北之民。團結鄉兵。私立約束。嚴於官府。以是而行保甲。豈不甚易。若南方則不然。試以蘇州一郡言之。吳民氣稟柔脆。溫飽者少。而貧窶者多。其號為士者。大抵授徒於外。室中惟細弱兩三人而已。貧民傭工負販。早出晏歸。為餬口計而不足。富民惟以謹啟閉。不與戶外之事。市廛之民。株守本業。其畏里中惡少年如虎。如此等人而欲其約束鄉里。晝則稽查。夜則巡行。固宜其囂然不樂也。又吳中五方雜處。有強賓壓主之勢。其久居者。猶或可同於齊民。其歲時假寓。?來倏往者。莫不指託貴勢。挾其徒黨。以為橫於鄉里。居人莫敢誰何。若夫游手好事之徒。而授之以柄。彼必與吏胥朋比。生事害民。使之率眾巡察。且有反借以為姦為宄者矣。然則保甲之法。其將終不可行乎。曰凡立保甲。欲以彌盜賊也。土著之民欲為盜。必勾引外盜與同事。而外來之盜。必有土著之姦民以為之巢穴。此人情所共惡。而亦所甚易知者也。特畏之而不敢詰耳。宜令保甲之長。各具冊。詳書其屬之所業。與其無業者。而上之有司。不以實者罪之。有死亡移徙則以告。如此則民之良頑。已約略可?矣。而其間有窩頓匪類。跡詭秘者。與夫里巷小偷。罪名未著者。許密以聞。而官自令人督察之。?今在城每里有地方主之。在鄉每區有巡檢司弓兵主之。是皆可使司其事者也。仍嚴為令曰管內有如此人而不以聞者。事發覺則保甲長罪與本犯同。地方弓兵亦如之。惟此令務在必行。而其他科條則一切蠲除之。如此則既不至于擾民。而亦足使盜賊鮮容身之地。其于彌盜安民未必非一助也。_
